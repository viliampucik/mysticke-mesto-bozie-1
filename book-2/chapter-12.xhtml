<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 12.</h1>

  <h2 id="toc_1">O cnosti miernosti a ako ju dokazovala najsvätejšia Mária</h2>

  <p>583. Čo sa týka dobra a zla, človeka ovládajú dva sklony, z ktorých jeden sa snaží o dobro a odmieta zlo; toto odmietanie zla spravuje statočnosť, ktorá, ako sme práve vysvetlili, posilňuje vôľu, aby nemierne nepovoľovala mocnosti popudlivosti a naplňuje ju statočnou odvahou, aby radšej trpela všetky možné útrapy zmyslov, než sa vzdala dosiahnutia dobra. Druhý sklon, založený na nečistých žiadostiach, je ovládaný miernosťou, ktorá je posledná a najmenšia zo základných, čiže kardinálnych cností; lebo dobro, ktoré poskytuje, nie je také všeobecné, ako to, ktoré sa získa konaním ostatných cností, pretože miernosť sa vzťahuje priamo iba na zvláštne výhody toho, kto ju má. Cirkevní doktori a učitelia pojednávajú o miernosti ešte z iného hľadiska, hlavne z toho, ako môžeme riadiť naše počínanie vo všetkých prirodzených chúťkach človeka; z toho hľadiska je miernosť hlavná a všeobecná cnosť, ktorá podľa rozumu zahrňuje v sebe patričné konanie všetkých cností. My však teraz nehovoríme o všeobecnej miernosti, ale iba o tej, ktorá slúži k ovládaniu zmyselnosti v pocitoch hmatu a iných rozkošných žiadostiach, nepriamo spriaznených s hmatom, ktoré však nepôsobia takou silnou lákavosťou ako zmyselná telesná žiadostivosť.</p>

  <p>584. Podľa tohto názoru miernosť má posledné miesto medzi cnosťami, jej cieľ je menej vznešený než ostatných cností. V inom ohľade však možno povedať, že je vznešenejšia najmä preto, že chráni človeka pred horšími a opovrhnutia hodnejšími priestupkami, najmä aby nemierne povoľovali ľuďom spoločným rozkošiam a nerozumným hrubostiam. Dávid poukazujúc na to vraví, že človek sa stal podobný zvieraťu (Ž 48, 13, 21) a necháva sa unášať zmyselnými rozkošami. Nemiernosť sa oprávnene nazýva detinskou neprávosťou, lebo tak ako dieťa nevedie rozum, ale iba nápady a neovláda sa, len zo strachu pre trestom, taktiež nečistú zmyseľnosť nezadrží iné v jej žiadostiach. Od tejto nepočestnosti a mrzkosti oslobodzuje človeka cnosť miernosti, ktorá ho učí, aby sa neriadil svojimi žiadosťami ale rozumom. Preto táto cnosť vyniká istou počestnosťou a pôvabom a dáva rozumu schopnosť zachovať pravidlá, hoci neskrotiteľné vášne sú iba málokedy ochotné poslúchať rozum alebo dobrovoľne ustúpiť. Naproti tomu oddanosť zvieracím rozkošiam je pre človeka veľmi zahanbujúca, lebo ho znižuje na úroveň nerozumného zvieraťa alebo nemysliaceho dieťaťa.</p>

  <p>585. Cnosť miernosti zahrňuje v sebe tiež striedmosť a triezvosť; striedmosť odporuje hltavosti a nenásytnosti, triezvosť odporuje opilstvu. Ku striedmosti patrí tiež pôst. Tieto cnosti zaberajú prvé miesto v cnosti miernosti, pretože potrava je potrebná na zachovanie života a patrí k hlavným predmetom, po ktorých chuť túži. Po nich nasledujú iné cnosti riadiace schopnosť, ktorá predvádza predstavy a vyvoláva myšlienky; sú to cudnosť a pocit studu a k nim sa pripájajúce panenstvo a zdržanlivosť, ktoré odporujú neresti nečistých žiadostí. Okrem týchto cností, ktoré ako hlavné patria k miernosti, sú aj iné, ktoré ovládajú žiadostivosť v menej dôležitých požiadavkách. Tie, ktoré rozhodujú o zmysloch čuchu, sluchu a zraku, môžu sa zaradiť medzi tie, ktoré sa týkajú patričného používania zmyslu hmatu. Sú ešte iné druhy cností, ktoré sa podobajú niektorým vyššie uvedeným, hoci ich cieľ je celkom iný. Sú to milota a tichosť, ktoré sú určené, aby ovládali hnev a zlosť pri trestaní, aby sa nezvrhli na zvieraciu a neľudskú ukrutnosť. Potom je cnosť skromnosti, v ktorej sú zahrnuté štyri cnosti; prvá z nich je pokora, ktorá potláča pýchu, aby človek nezriadene nevyhľadával svoje povýšenie a česť u ľudí; druhá je láska k štúdiu, ktorá udržuje v človeku pravú mieru v hľadaní poučenia a odporuje márnej zvedavosti; tretia je skromnosť, ktorou sa človek varuje pred nepotrebnými výdavkami a chvastaním v šatách a vonkajšom spôsobe života; štvrté je sebaobmedzovanie v nemiernom oddávaní sa príjemným zábavám, ako sú hry, telocvik, tanec, žartovanie a podobné. Hoci táto cnosť nemá zvučné meno, je predsa veľmi dôležitá. Obyčajne ju označujú menom skromnosť alebo umiernenosť.</p>

  <p>586. Vždy sa mi zdá, keď popisujem prednosti týchto a iných cností a prirovnávam ich ku cnostiam nebeskej Kráľovnej, že vyjadrovanie, ktoré používam, aké sa obyčajne používa pri popise týchto cností pri iných tvoroch, ani zďaleka nevystihuje pravdu. Milosti a dary najsvätejšej Márie sa viac podobali božskej dokonalosti než cnosti a svätosti všetkých svätých. Nepochybne tým sa stáva, že hocičo povieme o Jej cnostiach tak, že používame výrazy vhodné pre popis cností svätcov, zdá sa nám to byť príliš ďaleko od pravdy; lebo cnosti svätcov, hocako boli veľké, boli predsa iba cnosti osôb porušených a podrobených nedokonalostiam a zlobe hriechu. Keď teda múdry Sirach hovorí (Eccl 26,20), že nemôžeme mať pravé pochopenie o hodnotách zdržanlivého muža, čo potom máme povedať o cnosti miernosti Majsterky všetkých cností a o kráse duše, ktorá obsahovala dokonalosť všetkých cností? Všetci domáci tejto statočnej Ženy boli zaodetí dvojnásobne (Prís 31,21), pretože všetky Jej schopnosti boli zahalené dvojitým rúchom čiže dokonalosťami neporovnateľnej krásy a sily; jedna dokonalosť bola Jej pôvodná spravodlivosť, ktorá všetky chúťky podriaďovala rozumu a milosti; druhú tvorili vštepené návyky, ktoré Jej dodávali novú krásu a silu na dosiahnutie najvyššej dokonalosti v Jej činoch.</p>

  <p>587. Všetci svätí, ktorí sa vyznamenávali krásnou cnosťou miernosti, dosiahli úplnú nadvládu nad neskrotiteľnými telesnými žiadosťami, a tak si ich podmanili, že sa riadili rozumom, lebo nedovolili svojim žiadostiam, aby siahali po niečom, čo by ich neskoršie mrzelo, že po tom túžili. Išli až tak ďaleko, že odopierali akékoľvek povolenie v tých žiadostiach a používali všetko možné, pokiaľ to neškodilo telesnej prirodzenosti. Napriek tomu i pri všetkých tých cvičeniach sa v cnosti miernosti cítili v sebe akýsi odpor, ktorý bránil dokonalému súhlasu vôle, alebo im aspoň istý odpor prekážal dosiahnuť plnú dokonalosť vo svojich činoch. Sťažovali si spolu s apoštolom Pavlom na nešťastné bremeno tohoto hriešneho tela (Rim 7,24). U najsvätejšej Márie nebolo ani stopy po takom nesúlade; lebo bez akéhokoľvek reptania chúťok a bez tieňa odporu proti tomu, čo Jej diktovala vôľa, všetky Jej mocnosti pracovali v takej zhode a súhlase, že v nebeskom súlade postupovali ako vojsko pochodujúce v dobre usporiadanom šíku (Veľp. 6,3). Pretože nemusela premáhať žiadne odbojné vášne, vyznamenávala sa vo všetkom jednaní takou veľkou miernosťou, že Jej nikdy nič neslušné ani na myseľ neprišlo. Naopak, Jej činnosť sa tak veľmi podobala božskému konaniu, že sa zdalo, ako by vznikli a pochádzali priamo z tohoto najvyššieho zdroja a navracali sa zasa k Nemu ako k jedinému vzoru a konečnému cieľu všetkej Jej dokonalosti.</p>

  <p>588. Zdržanlivosť a triezvosť najsvätejšej Márie bola predmetom obdivu anjelov; lebo napriek tomu, že bola Kráľovná všetkého tvorstva a cítila prirodzené následky hladu a smädu, predsa nikdy nevyhľadávala lahôdky, aké by patrili Jej vysokému postaveniu, ani nejedla nikdy iba preto, aby si pochutnala, ale iba preto, aby vyhovela prirodzenej potrebe. I v tom zachovávala takú striedmosť, že nikdy neprekročila, ba ani nemohla prekročiť pravú mieru potrebnú pre zachovanie potrebnej sily. Okrem toho požívala pokrmy takým spôsobom. aby i naďalej cítila hlad a smäd, aby tak mohli účinky milosti pôsobiť na prirodzené telesné zažívanie pokrmov. Nikdy nepocítila ťažkosti vznikajúce z nadmerného jedla a pitia; ani sa v tomto ohľade Jej potreba pokrmov nemenila, že by bola jeden deň väčšia, než iné dni; ba i keď dostala menej pokrmu, necítila, že by potrebovala ešte viac, lebo kedykoľvek si urobila ujmu v jedle potrebnom na udržanie prirodzenej teploty, dostala silu k svojim prácam z Božej milosti, z ktorej tvory žijú, nielen samým chlebom (Mat 4,1). Pán Ju mohol zachovať pri živote i bez jedla a pitia, ale neurobil to, pretože by to bolo nesprávne, aby stratila zásluhy, ktoré získala cnostným používaním týchto vecí, čím nám zároveň poskytla príklad i svoje zásluhy. O tom, aké pokrmy požívala a v ktorom čase, sa zmienime neskoršie v rôznych častiach tohoto životopisu. Z vlastného rozhodnutia nikdy nejedla mäso, ani nejedla viackrát než raz za deň okrem doby, keď žila so svojím manželom Jozefom, alebo keď sprevádzala svojho najsvätejšieho Syna na cestách, lebo za týchto okolností, aby sa prispôsobila iným, napodobňovala spôsob života, aký viedol Pán, hoci Jej striedmosť vždy bola obdivuhodná.</p>

  <p>589. O panenskej čistote a skromnosti tejto Panny by neboli schopní náležite hovoriť ani serafíni, lebo v tejto cnosti, hoci je pre nich prirodzená, stáli nižšie než ich Kráľovná a Pani. Zvláštnou výsadou a mocou Najvyššieho bola viac bez akejkoľvek neprávosti než sami anjeli, ktorí už pre svoju prirodzenosť nemohli byť dotknutí nečistotou. Smrteľníci si nikdy v tomto živote nedokážu utvoriť pravý pojem, ako táto cnosť existovala v nebeskej Kráľovnej, pretože my sme príliš obťažení pozemskosťou a v našej duši je veľmi zatemnené čisté ako krištáľ jasné svetlo čistoty. Naša veľká Kráľovná mala túto cnosť v takej veľkej miere, že právom jej dala prednosť i pred hodnosťou Matky Božej, keby práve táto dôstojnosť nebola prameňom Jej veľkej čistoty. Aspoň čiastočne môžeme odhadnúť, aká veľká bola táto cnosť v panenskom tele a v duši Márie, ak zmeriame túto panenskú cnosť tým, ako veľmi si ju vážila a dôstojnosťou, na akú ju povzniesla. Hneď pri svojom nepoškvrnenom počatí sa rozhodla pre cnosť čistoty a pri svojom narodení sa k nej zaviazala sľubom, a tak starostlivo ju strážila, že sa proti nej nikdy ani v najmenšom neprevinila ani proti najvyššej skromnosti v ktoromkoľvek z Jej skutkov alebo pohybe, držaní tela alebo duše. Preto tiež nikdy nehovorila so žiadnym mužom, len na príkaz Boží, ani nikdy nepozrela mužovi do tváre, ba ani len žene, a to nie kvôli tomu, že by Jej to bolo nebezpečné, ale aby získala zásluhy a nám dala príklad a tiež, aby dosvedčovala prehojnosť svojej nebeskej opatrnosti, múdrosti a lásky.</p>

  <p>590. O Jej láskavosti a tichosti vraví Šalamún, že zákon milostivosti je na Jej jazyku (Prísl 31,26). Nikdy nepohla jazykom ináč, len aby nechala milosť tiecť prúdom zo svojich perí (Ž 44,3). Tichosť krotí hnev a milostivosť zmierňuje trest. U našej najmiernejšej Kráľovnej nebolo žiadneho hnevu, ani nepoužila nikdy túto mocnosť, len ako sme hovorili, výnimočne, keď chcela posilniť svoje jednanie proti hriechu, diablovi a podobne. Avšak proti ľuďom ani proti anjelom sa nikdy nerozhnevala preto, aby ich potrestala, ani pri žiadnej udalosti sa nikdy nerozhnevala kvôli ničomu a neprerušila svoju najdokonalejšiu tichosť zachovávajúc nenapodobiteľnú, pokojnú vyrovnanosť vnútornú i vonkajšiu. Tiež nikdy neukázala žiadne vonkajšie znaky vnútorného hnevu na svojej tvári, v hlase alebo v pohyboch. Jej miernosť a milostivosť používa Pán ak svoj zvláštny nástroj, ktorým si praje rozsievať všetky dobrodenia svojich odvekých a večne trvajúcich milosrdenstiev; preto bolo potrebné, aby láskavosť Márie sa čo najviac podobala Jeho vlastnej, aby z Nej mohol urobiť spôsobilý vodovod pre svoju prekypujúcu láskavosť a dobrotivosť ku tvorom. Keď to pozorne sledujeme, hneď dobre porozumieme skutkom Božieho milosrdenstva voči hriešnikom a keď vidíme, že najsvätejšia Mária bola vhodný nástroj pre ich rozdávanie a používanie, pochopíme aspoň čiastočne láskavosť tejto Panej. Keď karhala, bola to skôr prosba, učenie a napomínanie než trest; Ona sama prosila Pána a On ustanovil, aby na tejto dráhe vo svojom jednaní pokračovala, lebo tento neporovnateľný Tvor mal byť žriedlom dobroty a schránkou zákona láskavosti, ktorú by Jeho Velebnosť používala a z ktorej majú smrteľníci čerpať túto aj iné cnosti.</p>

  <p>591. Mnoho kníh a jazykov anjelských by vyžadovalo, keby sme mali náležite pojednať o ostatných cnostiach najsvätejšej Márie, najmä o Jej pokore a skromnosti. Celý tento životopis je pretkaný týmito vynikajúcimi cnosťami Márie, lebo zo všetkých skutkov tejto nebeskej Kráľovnej nad všetky ostatné žiari Jej neporovnateľná pokora. Veľmi sa obávam, že neviem vyjadriť patričnú veľkosť tejto vynikajúcej cnosti blahoslavenej Panny, ak sa pokúsim vyjadrovať a používať tie obmedzené výrazy, ktoré mám k dispozícii o tomto oceáne pokory, ktorý bol schopný obsiahnuť Neobsažiteľného a Nekonečného. Všetko, čo anjeli a svätí mohli pochopiť a vykonať z cnosti pokory, nemôže sa ani v najmenšom vyrovnať veľkosti tejto cnosti, akú dosiahla naša Kráľovná. Ktorý zo svätých alebo anjelov mohol si kedy zaslúžiť názov Matky Božej? A kto okrem Márie a večného Otca mohol kedy nazvať vtelené Slovo Synom? Keď Tá, ktorá v tomto ohľade dosiahla hodnosť podobnú večnému otcovi a mala milosti a dary prislúchajúce takému postaveniu, považovala sa za najposlednejšiu zo všetkých tvorov a všetky osvietené tvory mala za vyššie, než bola Ona, akú ľúbeznú vôňu cností pre Božiu útechu vydával tento pokorný nardový klas, keď vo svojom živote nosila Kráľa kráľov? (Veľp. 1,12).</p>

  <p>592. Nedivme sa, že nebeské stĺpy, anjeli (Job 26,11) sa kolíšu a chvejú v prítomnosti tohoto neprístupného svetla nekonečnej velebnosti, veď mali pred očami pád svojich spoločníkov a oni sami boli upevnení v prednostiach a milostiach všetkým spoločných. Bolo nanajvýš spravodlivé a podľa prirodzeného poriadku, že najstatočnejší a neprekonateľní svätí boli povinní sa pokorovať a prijímať opovrhnutie a pohanu a uznávali, že sú nehodní najmenších dobrodení a milostí, ba i akejkoľvek služby a pomoci od ostatných tvorov. Veď my všetci sme zhrešili a chýba nám Božia sláva (Rim 3,23); a nikto nie je taký svätý, že by už nemohol byť svätejší, ani taký dokonalý, aby mu nechýbala žiadna cnosť, a taký nevinný, že by Božie oči na ňom nenašli žiadnu hanu. A keby snáď niekto aj bol úplne dokonalý, predsa len ostáva v obore obyčajných milostí a darov, lebo nikto nevyniká nad všetkých vo všetkom.</p>

  <p>593. Práve preto pokora najčistejšej Márie nemala príklad, ani seberovnú. Lebo hoci bola úsvitom milosti a čistým počiatkom všetkých tvorov, vyvýšená nad všetkých, divom božskej dokonalosti, strediskom lásky a pôsobiskom všemohúceho Boha, ktorá nazývala Boha svojím Synom a On Ju nazýval Matkou, predsa sa ponižovala až na najnižšie miesto medzi všetkými tvormi. Tá, ktorá mala najvyššie postavenie, bola vyvýšená nad všetky Božie diela, takže vyššie miesto pre obyčajného tvora už nebolo, tak veľmi sa pokorovala, že sa považovala za nehodnú najmenšieho povšimnutia, vyznamenania alebo cti, ani takej, aká by patrila najmenšiemu zo všetkých rozumných tvorov. Nielenže sa považovala za nehodnú dôstojnosti Božej Matky a všetkých milostí s Ňou spojených, ale Ona sa považovala za nehodnú i toho vzduchu, ktorý dýchala, alebo aby Ju zem nosila a poskytovala Jej výživu, ako ani akejkoľvek služby alebo láskavosti tvorov; pokladala sa za nehodnú toho všetkého a za všetko ďakovala, ako by to skutočne dostávala nezaslúžene. Aby sme to všetko povedali skrátka: keď tvor nehľadá česť, ktorá mu nepatrí alebo ktorú pre nejakú príčinu si nezaslúži, to nie je žiadna veľká pokora, ale Najvyšší vo svojej nekonečnej dobrote to predsa prijíma a považuje si za povinnosť odmeniť toho, kto sa v nej týmto spôsobom cvičí. Ona však napriek tomu podivuhodne prevyšovala a zaslúžila si všetku chválu a slávu, pokorovala sa viac než všetky ostatné tvory a nehľadala žiadnu česť ani povýšenie. Tak Mária, ktorej právom patrí hodnosť Matky Božej, ponižovala sa tak hlboko a práve touto pokorou zaslúžila si znovu a podľa spravodlivosti byť povýšená k nadvláde a zvrchovanosti nad všetkých tvorov.</p>

  <p>594. V pomere k tejto nevyrovnateľnej pokore mala najsvätejšia Mária tiež všetky ostatné cnosti, ktoré patria k miernosti. Túžba vedieť viac, než je potrebné, obyčajne pochádza z nedostatku pokory a lásky. Táto chyba je nielen neužitočná, ale je i veľkou prekážkou pokroku v cnosti, ako sa prihodilo Dine (Gn 24,1), ktorá vyšla von, aby videla, čo jej nebolo na úžitok, čím utrpela veľkú škodu na svojej cti. Z toho istého koreňa pyšnej domýšľavosti obyčajne vyrastá zbytočné chvastanie a parádivosť v odeve a tiež neslušnosť v správaní sa, v pohyboch a držaní tela, čo podporuje zmyselnosť a márnivosť svedčiace o ľahkomyseľnosti srdca podľa výroku Siracha (19,27): "Odev tela a smiech zubov a chôdza človeka ukazuje, čím je. "Všetky cnosti odporujúce týmto neprávostiam mala Mária v plnej miere, bez akejkoľvek náklonnosti k nim alebo chabosti. Boli ako spoločníčky Jej hlbokej pokory, vrúcnej lásky a najvyššej čistoty, ktoré ukazovali isté znaky prirodzenosti viac nebeskej než pozemskej.</p>

  <p>595. V učení bola Mária veľmi usilovná, nie avšak zvedavá; hoci bola oveľa viac nadaná múdrosťou než cherubíni, študovala a nechávala sa poučovať, akoby o ničom nič nevedela. Kedykoľvek používala svoje božské vedomosti, alebo keď chcela poznať Božiu vôľu, bola taká opatrná a dávala starostlivý pozor na všetky okolnosti, že Jej snahy po každý raz zranili Božie srdce a nakláňali Ho, aby splnil Jej prekrásne usporiadané žiadosti. V chudobe a skromnosti bola nanajvýš obdivuhodná, hoci ako Pani všetkého tvorstva mala plné právo používať ho podľa priania; Ona však, aby sa vo všetkom podobala svojmu najsvätejšiemu Synovi, odovzdala úplne všetko vlastnícke právo Pánovi; hlavne aby ako Otec dal všetko do rúk vteleného Slova, tak vtelené Slovo dalo všetko do rúk svojej Matky a podobne Ona obetovala všetko i svoje žiadosti a skutky pre česť a slávu svojho Syna a Pána. O Jej skromnosti v správaní sa a roztomilosti v styku s ľuďmi a vo všetkom vonkajšom počínaní stačí tu iba opakovať slová múdreho muža z Athén, svätého Dionýza, ktorý povedal, že keby viera neučila, že je iba obyčajný tvor, zaslúžila by si, aby sa na ňu pozeralo ako na vyššiu bytosť.</p>

  <h2 id="toc_2">Poučenie, ktoré udelila nebeská Kráľovná</h2>

  <p>596. Dcéra moja, hovorila si niečo o cnosti miernosti nakoľko si pochopila jej hodnotu a vznešenosť a ako som ju ja konala. Predsa však si nespomenula mnohé veci pre úplné porozumenie, ako veľmi je potrebná zdržanlivosť v ľudskom jednaní. Bol to trest za prvý hriech, že človek stratil dokonalé užívanie rozumu a vášne sa stavajú odbojne proti nemu, lebo on sa postavil proti Bohu, keď pohrdol Jeho najspravodlivejším prikázaním. Aby sa táto škoda mohla napraviť, je potrebná zdržanlivosť, ktorou človek udržuje svoje žiadosti v patričných medziach, poznáva dokonale strednú cestu v tom, čo je žiadúce a znovu sa učí nasledovať hlas rozumu, ktorý ho privádza bližšie k Bohu a zdržuje, aby nenasledoval svoju žiadostivosť ako nerozumné zvieratá. Bez tejto cnosti sa človek nemôže zbaviť pokazenej ľudskej prirodzenosti, ani sa pripraviť pre prijatie milostí a múdrosti Božej, lebo tie nevojdú do duše poddanej hriešnemu telu (Múdr 1,4). Ten, kto vie krotiť svoje vášne tým, že im odoprie nezriadené a zvieracie žiadosti, ten bude môcť povedať a tiež skúsi, čo sa hovorí vo Veľpiesni (2,4): že ho Kráľ zaviedol do vínnej pivnice a do pokladnice Jeho múdrosti a duchovných darov; lebo táto cnosť je skladiskom najkrajších a najvoňavejších cností k rozkoši Najvyššieho.</p>

  <p>597. Hoci si žiadam, aby si sa veľmi snažila nadobudnúť všetky cnosti, ktoré patria k miernosti, predsa si prajem, aby si venovala zvláštnu pozornosť kráse a vôni čistoty, sile striedmosti a triezvosti v jedle a pití, pôvabnému vplyvu skromnosti v slovách a skutkoch, vznešenej ušľachtilosti chudoby pri používaní stvorených vecí. S pomocou týchto cností získavaš božské osvietenie, mier a pokoj duše, pokojnosť tvojich schopností a zvrchovanú vládu nad svojimi náklonnosťami; budeš úplne osvietená žiarou božských milostí a darov; od zvieracieho a zmyselného spôsobu života budeš povýšená k nebeskému spolužitiu a k životu anjelskému; a práve to hľadám u teba a po čom s Božou pomocou i ty sama sa snažíš. Preto buď opatrná, moja najdrahšia, a dbaj na božské svetlo pri všetkých svojich skutkoch a nedopusť, aby niektorú z tvojich mocností poháňala k činnosti iba záľuba a náklonnosti; ale vo všetkom, čo potrebuješ pre život, konaj vždy podľa rozumu a pre česť a slávu Najvyššieho; v jedle, v spaní, v odeve, v hovore, v počúvaní, v žiadostiach, v karhaní a rozkazoch; všetko nech sa v tebe riadi božským svetlom a tým, čo sa páči Bohu, nie však tvojej záľube.</p>

  <p>598. Aby ťa krása a ľúbeznosť cnosti miernosti upútala, uvažuj o ničomnosti protivného zla a nechaj sa hlboko preniknúť božským osvietením, ktoré dostaneš; uvažuj stále, aký škaredý, hrozný a pokazený je svet v Božích očiach i v očiach svätých pre veľké ohavnosti, ktoré sa páchajú proti tejto krásnej cnosti. Pozoruj, ako niektorí, tak ako zvieratá, idú za svojou hnusnou zmyselnosťou, ako zasa iných znižuje obžerstvo, ako niektorí sa ženú za rozkošami hry a márnosťou, ako iných ovláda pýcha a namyslenosť, ako mnohých sputnáva hrabivosť a túžba po zisku, ako všetci nasledujú lákanie svojich vášní, hľadajú v tomto živote iba rozkoše, a zatiaľ pre budúci život si hromadia večné muky a vydávajú sa do nebezpečenstva, že stratia blažené nazeranie na svojho Boha a Pána.</p>

</body>

</html>