<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 15.</h1>

  <h2 id="toc_1">Popis iného druhu videnia a vzťahov najsvätejšej Márie s Jej anjelmi strážcami</h2>

  <p>646. Sila a účinky Božej milosti a Jeho Lásky roznietenej v tvorovi sú také veľké, že dokážu vyhladiť i samotný obraz hriechu a pozemskú prirodzenosť človeka (1Kor 15,49) a vytvoriť v ňom novú bytosť a nebeský obraz, ktorého vlasť je v nebesiach (Flp 3,20), ktorý myslí, miluje a jedná už nie ako pozemský tvor, ale ako bytosť nebeská a božská, lebo sila lásky uchvacuje srdce a dušu, ktorými tvor žije a pretvorí ho na to, čo miluje. Najsvätejšia Mária ako Matka vteleného Slova bola pani všetkých tvorov, ale verne napodobňovala svojho Jednorodeného Syna a stvorené veci používala tak málo, že nikto nikdy ich neužíval menej ako Ona, lebo vylučovala všetko, čo nebolo nutne potrebné pre službu Najvyššiemu a pre prirodzený život Jej najsvätejšieho Syna a Jej samej.</p>

  <p>647. Toto zabúdanie a odlúčenie od všetkých pozemských vecí bolo v miere, v akej sa stýkala s nebom; a toto zase bolo primerané Jej dôstojnosti ako Matky božej a Kráľovnej nebies, a tak všetko Jej pozemské konanie bolo premenené na nebeské. V dvadsiatej tretej kapitole prvej knihy som už niečo povedala o rôznych obyčajných videniach, v ktorých sa ukazovali našej Kráľovnej a Panej svätí anjeli a serafíni ustanovení a vybraní pre Jej ochranu.</p>

  <p>648. V tejto kapitole budem písať o inom druhu videní, zvláštnom a mimoriadnom, ktoré Najvyšší udelil najsvätejšej Márii, v ktorom sa viditeľne stretala so svojimi anjelmi strážnymi a inými, ktorí Ju pri rôznych príležitostiach navštívili z poverenia Pána. Tento spôsob videnia a stretania sa bol ten istý, akým každý vyšší duch poznáva iných tak, akí sú sami osebe. Vyšší anjeli osvecujú nižších a upovedomujú ich o skrytých tajomstvách, ktoré Najvyšší zjavuje a oznamuje bezprostredne vyšším anjelom, aby ich udelili nižším, lebo taký spôsob udeľovania prislúcha veľkosti a nekonečnej velebnosti najvyššieho Kráľa a vládcu všetkého tvorstva.</p>

  <p>649. Pretože tieto zjavenia sú mimo podstaty slávy, pri anjeloch nie je možné nedostatok tých zjavení nazvať nevedomosťou alebo obmedzenosťou poznania, ale nazýva sa neznalosťou alebo záporom, kdežto zjavenie sa nazýva osvietením alebo očistením od neznalosti. Podľa nášho chápania mohlo by sa to prirovnať k postupu, akým slnečné lúče prenikajú mnoho kryštálov, ktoré sa od prvého do posledného podieľajú na tom istom svetle, ktoré však dostávajú najprv tie, ktoré sú k svetlu najbližšie. Anjeli ovšem pri udeľovaní osvietenia nižším sú činní a udeľujú svoje svetlo s chválou, obdivom a láskou odvodzujúc všetko od najvyššieho Slnka spravodlivosti, večného a nezmeniteľného Boha.</p>

  <p>650. Do tohoto obdivuhodného poriadku zjavovania Najvyšší uviedol tiež najsvätejšiu Máriu, aby mohla užívať tie výsady, aké vlastnia nebeskí dvorania ako patriace k ich prirodzenosti. Pre ten účel ustanovil serafínov, ako som sa zmienila v 14. kapitole prvej knihy, pretože sú najvyšší a najbližšie k Bohu; tiež iní z Máriiných anjelov konali tento úrad, kedykoľvek podľa Božej vôle sa to zdalo vhodné a potrebné. Pomocou týchto videní a vedomostí serafíni a iní anjeli Pána Ju osvecovali a zjavovali svojej Kráľovnej mnohé tajomstvá, ktoré práve za týmto účelom dostali od Pána. Tento druh osvecovania a duchovného videnia nebol u Márie stály, ale veľmi častý, najmä aby mala príležitosť pre väčšie zásluhy a božské vznety lásky a v dobe, keď sa Jej Pán skrýval, ako budem hovoriť neskoršie.</p>

  <p>651. Tento druh osvecovania nebol nijako na ujmu dôstojnosti Matky Božej a Panej anjelov, pretože ich udeľovanie a spôsob ich sprostredkovania nebol určovaný podľa Jej dôstojnosti a svätosti, lebo v tom prevyšovala všetky anjelské rády, ale podľa Jej prítomného stavu a podmienok prirodzenosti, v ktorých bola nižšia, pretože ešte žila v smrteľnom ľudskom tele. Týmto osvecovaním bola povýšená do anjelského stavu a činnosti, hoci ešte žila v smrteľnom ľudskom tele a podliehala prirodzenému užívaniu zmyslov. Myslím, že Najvyšší udelil túto milosť aj iným dušiam počas ich pozemského života, hoci nie tak často, ani v takej plnosti a za takých vznešených podmienok ako Jej. Predpokladá sa, že sv. Pavol a Mojžiš mali podobné videnia.</p>

  <p>652. Pravda je, že je to neobyčajná milosť a veľmi zriedkavá, a preto vyžaduje od duší veľkú prípravu a čistotu svedomia. Ak má duša vojsť do anjelského poriadku, musí viesť život viac anjelský než ľudský. S pomocou milosti si však môže človek odoprieť všetko, čo žiadajú jeho vášne a náklonnosti, odumrieť všetkým viditeľným veciam, odstrániť z mysle všetky ich obrazy a žiť viac duchom než telom. A keď dôjde až k užívaniu pravého mieru, duševného pokoja, ktorý v nej spôsobuje láskyplné a jasné držanie najvyššieho Dobra, potom je už schopnejšia na povýšenie, aby mohla priamym nazeraním vidieť anjelských duchov a prijímať božské zjavenia, ktoré si navzájom sprostredkovávajú a vychutnávať podivuhodné účinky takých videní.</p>

  <p>653. Pretože zjavenia, ktoré dostávala naša najvyššia Kráľovná, zodpovedali Jej čistote a láske, ich hodnotu človek nemôže odhadnúť. V týchto videniach serafínov dostávala svetlo, ktoré presahuje každé ľudské prirovnanie, lebo do istej miery z nich vyžaruje obraz Boží ako z najčistejšieho duchovného zrkadla, v ktorom najsvätejšia Mária videla všetky Jeho nekonečné vlastnosti a dokonalosti. Niektorými účinkami Jej bola podivuhodne ukázaná i sláva, akú dostávajú serafíni, lebo keď videla priamo podstatu anjelov, poznala aj mnohé ich tajomstvá. Nazeranie do týchto vecí Ju celú roznietilo božskou láskou a mnohokrát uchvátilo do podivuhodného vytrženia. Preto spolu so serafínmi a anjelmi začala spievať piesne chvály a oslavovala neporovnateľnú Božiu slávu, takže budila obdiv i samotných nebeských duchov. Lebo hoci oni osvecovali Jej rozum, Ona svojimi výkonmi vôle ich ďaleko predišla a s oveľa väčšou silou lásky vystupovala a dosahovala spojenie s nekonečným najvyšším Dobrom, od ktorého opäť dostávala nový podnet z prívalu Božstva (Ž 35,9), ktoré Ju zaplavilo. A keby serafíni neboli užívali prítomnosť nekonečného Predmetu, ktorý bol počiatkom i koncom ich oblažujúcej lásky, mohli v božskej láske právom byť žiakmi ich najsvätejšej Kráľovnej práve tak, ako Ona bola ich žiačkou v osvecovaní svojho ducha, ktoré prijímala od nich.</p>

  <p>654. Po priamom videní duchovnej a anjelskej podstaty nasleduje nižšie duševné videnie tej istej vliatej podstaty, ktoré je obyčajnejšie, ako to bolo povedané tiež o abstraktnom videní Božstva. Tento druh videnia mávala Kráľovná nebies iba niekedy, keď Pán chcel, aby sa pred Ňou anjeli skryli a pre rozmnoženie Jej zásluh prerušili s Ňou vyššie spojenie. Vtedy ich vídavala iba obrazne, ako sme sa zmienili v predošlej kapitole.</p>

  <h2 id="toc_2">Poučenie, ktoré udelila Kráľovná nebies</h2>

  <p>655. Dcéra moja, obdivuhodná je láska, vernosť a starostlivosť, s akou anjelskí duchovia napomáhajú smrteľníkom v ich potrebách; ale aká hrozná je zábudlivosť, nevďak a hrubosť ľudí, ktorí svoju dlžobu neuznávajú. V lone Najvyššieho, ktorého tvár vidia v blaženej jasnosti (Mat 8,10), títo nebeskí duchovia pozorujú nekonečnú otcovskú lásku Otca nebeského k ľuďom na zemi, a preto si vážia a náležito oceňujú Krv Baránka, ktorou boli ľudia vykúpení a vyslobodení a poznajú cenu duše vykúpenej Božskými pokladmi. Odtiaľ pochádza ich bdelosť a snaha získať záujem duší, ktoré im zveril Boh do opatery vzhľadom na ich vysokú cenu, ktorú im prikladá. Chcem, aby si dobre rozumela, ako s pomocou týchto anjelov môžu smrteľníci dosiahnuť veľké osvietenie a neobyčajné milosti od Pána, keď im nebudú prekážať svojimi hriechmi a zabúdaním na toto neoceniteľné požehnanie. Oni však zatarasujú cestu, ktorú im Boh svojou nevýslovnou Prozreteľnosťou otvoril, aby ich viedla k večnej blaženosti, a preto väčšina z nich sa zatratí, kdežto pod ochranou týchto anjelov a pri náležitom oceňovaní Jeho požehnania by sa mohli zachrániť.</p>

  <p>656. Ó, dcéra moja najdrahšia, pretože mnohí ľudia sú takí ľahostajní a nevšímajú si otcovské konanie môjho Syna a Pána, hľadám u teba zvláštnu vďačnosť za túto milosť. Pretože bol k tebe taký štedrý, keď ti ustanovil anjelov za strážcov, dávaj pozor na ich slová a úctivo počúvaj, čo ti kladú na srdce; prenechaj sa ich vedeniu, cti ich ako vyslancov Najvyššieho, vyhľadávaj ich priazeň, aby si očistená od hriechov a zbavená nedokonalostí, roznietená božskou láskou sa mohla stať oduševnená a prispôsobená jednať s nimi ako ich spoločníčka v božských osvieteniach. Pán ti to neodoprie, ak sa pripravíš tak, ako si prajem.</p>

  <p>657. Pretože si si v duchu poslušnosti priala vedieť, prečo sa so mnou anjeli stýkali v takých rôznych druhoch videní, odpoviem ti a vysvetlím jasnejšie to, čo si s Božou pomocou pochopila a napísala. Príčinou tejto prednosti bola preštedrá láska Najvyššieho, s akou nado mnou bdel, pokiaľ som sa nachádzala v stave pozemského putovania. Nebolo ani možné ani vhodné, aby ten život bol úplne jednotvárny s ohľadom na cnostné skutky, ktorými si Božská Múdrosť priala povýšiť ma nad všetko tvorstvo. Pretože som toto putovanie mala vykonať ako ľudská pútnička podliehajúca užívaniu zmyslov a v rôznych životných príhodách pre cvičenie sa v cnostiach, konala som niekedy úplne duchovným spôsobom a bez zmyslových prekážok, keď sa anjeli so mnou stýkali ako sa stýkajú medzi sebou; inokedy zasa bolo potrebné, aby som trpela a bola trápená v nižšej časti svojej duše alebo v mojich citlivých schopnostiach. Niekedy som opäť trpela nedostatkom, osamelosťou a vnútornou opustenosťou. Podľa striedania rôznych pocitov a pomerov dostávala som priazeň a návštevy svätých anjelov. Veľakrát som sa vtedy rozprávala s nimi duchovne, inokedy zas v obrazných predstavách alebo v telesných a hmotných videniach podľa toho, ako to vyžadoval môj stav a moje potreby, alebo ako to Najvyšší ustanovil.</p>

  <p>658. Všetky tieto prostriedky osvecovali moje mocnosti a zmysly a božským vplyvom a požehnaním posväcovali, aby som mohla zo skúsenosti poznať všetko to pôsobenie a ich pomocou získať rozmnoženie nadprirodzenej milosti. Čo sa však týka týchto dobrodení, moja najdrahšia dcéra, chcem, aby si si pamätala, že hoci Boh konal so mnou tak veľmi milosrdne, konal pritom podľa svojho úmyslu a udeľoval mi ich tak hojne nielen kvôli mojej dôstojnosti ako svojej Matke, ale tiež preto, že bral ohľad na moje spolupôsobenie a náklonnosť, ako som spolupracovala s Jeho milosťami. Vzdialila som všetky svoje schopnosti a zmysly od stykov s pozemskými vecami, zapudila som všetko, čo bolo iba hmotné a stvorené, obrátila som sa k najvyššiemu Dobru a sústredila všetku silu svojej vôle na Jeho svätú lásku. V takom stave svojej duše som posväcovala všetky svoje schopnosti tým, že som spolupôsobila s týmito milosťami, videniami a osvieteniami, keď som ich zbavila všetkých ľudských a pozemských rozkoší. Za skutky, ktoré som konala v smrteľnom tele, som dostala takú veľkú odmenu, že to nemôžeš pochopiť, ani ľudským jazykom vysvetliť. Štedrosť Najvyššieho už vopred splácala svojím požehnaním v tomto živote, čo je zárukou odmeny, ktorú pripravuje vo večnosti.</p>

  <p>659. Mocná Božia ruka si ma priala od môjho počatia týmto spôsobom dôstojne pripravovať na vtelenie Slova v mojom lone a posvätiť a upraviť moje schopnosti a zmysly pre styk a spolužitie s mojím Synom. Najvyšší by však práve tak ukázal svoju vernosť a podľa spravodlivosti Jeho božskej Prozreteľnosti by udelil svoje požehnanie a milosti aj iným dušiam, keby ma nasledovali, prispôsobili sa a nežili podľa tela, ale podľa ducha zbavené a nedotknuté pozemskou nákazou.</p>

</body>

</html>