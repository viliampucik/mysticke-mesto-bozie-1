<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 14.</h1>

  <h2 id="toc_1">Vysvetlenie rôznych druhov božských videní, ktoré mávala Kráľovná nebies a aké mali účinky</h2>

  <p>(Túto kapitolu i nasledujúce podávame trochu skrátene, s výnimkou poučenia).</p>

  <p>615. Milosť božských videní, zjavení a vytržení (nehovoríme tu o nazeraní svätých v nebi), hoci sú dielom Ducha Svätého, musíme rozlišovať od posväcujúcej milosti a od cností, ktoré posväcujú a zdokonaľujú dušu svojím pôsobením. Svätosť však nespočíva vo videniach a zjaveniach, ktoré Boh udeľuje niektorým svätým dušiam, aby dosiahol určitý cieľ, ale v cnostiach konaných s dobrým úmyslom.</p>

  <p>616. Hoci dar božských videní sa líši od svätosti, Boh ich často udeľuje na rôzne účely, najmä pre blaho verejnosti a pre všeobecné dobro Cirkvi, ako hovorí apoštol (1Kor 12,7).</p>

  <p>617. Niekedy sa božské zjavenia týkajú iba tých osôb, ktorým sú udelené pre ich vlastný prospech a povzbudenie, aby sa ich pomocou duša povzniesla na najvyšší stupeň lásky a dokonalosti.</p>

  <p>618. Hoci dar zjavenia a videnia úplne závisí od vôle Božej, predsa môžu byť isté príčiny, ktoré Boha akosi nútia, aby ich svojim služobníkom udeľoval častejšie. Jednou z prvých príčin je pozdvihnutie duše k veciam večným, aby sa stala úplne duchovná a dosiahla dokonalé spojenie s najvyšším Dobrom.</p>

  <p>619. Druhá príčina sa týka Pána, lebo láska túži dávať svoje dary a rozdávať svoje tajomstvá svojim miláčikom a priateľom. "Už vás nebudem volať služobníkmi, lebo služobník nevie, čo robí jeho pán", povedal náš Pán a Majster pravdy svojim apoštolom, "lebo som vám zjavil všetko, čo som počul od Otca." Na to isté poukazujú aj mená, ktoré Všemohúci dáva svojim vyvoleným, ako nevesta, priateľka, holubička, sestra, dokonalá, milovaná, krásna, atď. (Veľp 4,8,9; 2,10; 1,14; atď.) Všetky tieto názvy prezrádzajú silnú Božiu lásku i jej účinky, ale predsa ešte veľmi nedostatočne vyjadrujú Jeho pôsobenie v tých, ktorých tak vyznačuje; lebo Pán je mocný a robí, čo si praje; a iba On sám vie, kedy a ako túži ako Ženích, ako priateľ a ako Otec, ako najvyššie a nekonečné Dobro bez medzí a miery.</p>

  <p>620. Pravda nestráca nič na svojej platnosti, ak ju nechápeme telesnou múdrosťou, ani klamstvom ľudskej prefíkanosti, ktorou už niektoré duše boli zvedené do nepravých videní a zjavení nastrojených diablom pod rúškom svetla. Tento klam sa ukazuje častejšie u žien a to v dôsledku ich nevedomosti a vášní; avšak stalo sa to i mnohým mužom, ktorí sa chceli ukazovať cnostní a múdri. U všetkých takých to vzniklo zo zlého koreňa. Nehovorím o tých, ktorí s diabolským pokrytectvom predstierali falošné a zdanlivé zjavenia, videnia a vytrženia, ale iba o tých, ktorých oklamal diabol nástrojenými klamlivými videniami, hoci sa to nemôže stať bez hriechu, ak sa to povoľuje.</p>

  <p>621. Najistejšia cesta je vždy, keď si ich nežiadame a stále sa obávame nebezpečenstiev, ktoré sú vždy veľké najmä na začiatku. Citová sladkosť zbožnosti, i keď pochádza od Pána a nie je diabolským podvodom, nie je duši daná, pretože duša je už schopná silnej potravy Jeho väčších darov a tajomstiev, ale len ako potrava maličkých; Pán ju vedie, aby sa lepšie snažila zbaviť svojich chýb a odopierať si zmyselné veci; ale naprosto nie preto, aby sa považovala za pokročilú v cnostiach Aj vytrženie, ktoré vzniká z obdivu, pochádza skôr z nevedomosti než zo zvláštnej lásky. Múdri ľudia sa nebudú diviť, že ženy tak často dostávajú tieto dary, lebo okrem toho, že sú horlivejšie v láske, Boh im dáva prednosť tiež preto, že sú slabšie než muži a omnoho vhodnejšie svedčiť o Jeho Moci. Ženy sú tiež menej vhodné pre získanie teologických vied ako učení muži s výnimkou, keď Boh sám im tú vedu udelí, aby osvietil ich slabú a neučenú súdnosť.</p>

  <p>622. Tieto dary, tak ako všetky ostatné prednosti, musia sa u najsvätejšej Márie merať Jej dôstojnosťou, svätosťou, čistotou a tiež láskou, akú k nej mal Jej Syn a najsvätejšia Trojica. Božské účinky boli úmerné k Jej neobyčajným prednostiam. Božské videnia, ktoré dostávala naša najvyššia Kráľovná, sa môžu rozdeliť na päť stupňov alebo druhov.</p>

  <h2 id="toc_2">Jasné nazeranie na Boha, aké mávala najsvätejšia Mária</h2>

  <p>623. Najvyššie a najkrajšie zo všetkých videní bolo hľadenie na samu podstatu Božiu; toto priame hľadenie na Boha obdržala v dobe svojho pozemského putovania mnohokrát. Spomeniem všetky tie videnia v tomto životopise podľa doby a príležitosti, kedy ich dostala. Prvá požiadavka, aby duša mohla hľadieť na Boha z tváre do Tváre, je najvyšší stupeň posväcujúcej milosti. Stupeň tejto milosti, aký Mária dosiahla hneď v prvom okamihu svojej existencie, bol preveľký a taký dokonalý, že prevyšoval najvyšších serafínov. Okrem posväcujúcej milosti musí byť tiež veľká čistota vo všetkých schopnostiach bez tieňa hriechu a náklonnosti k nemu. Ak bola duša hriechom znečistená, musí sa najprv dôkladne očistiť, aby nebolo žiadnej stopy zápachu alebo chuti hriechu a zlých návykov a náklonností.</p>

  <p>624. Tiež prvotný hriech a jeho nákaza musia byť z duše úplne vyhladené a sloboda vôle nesmie byť takmer ani schopná niečoho, čo odporuje najvyššej svätosti. Medzi božskou a ľudskou prirodzenosťou sú však dva nesmierne rozdiely a nezrovnalosti. Prvý je, že Boh je neviditeľný, nekonečný, čistý a jednoduchý, kdežto človek je telesný, pozemský, porušiteľný a hrubej podstaty. Druhá nezrovnalosť je zavinená hriechom, nekonečne vzdialeným od božskej dobroty, ktorý spôsobuje oveľa väčší rozdiel než prvá nezrovnalosť. Aby sa mohlo uskutočniť spojenie týchto krajností, aké sú medzi Bohom a človekom, obe nezrovnalosti musia byť najprv odstránené. Z toho ľahko poznáme, že duša veľmi ťažko dosiahne potrebné podmienky pre čisté nazeranie na Boha, pokiaľ je v smrteľnom tele.</p>

  <p>625. Nebeská Kráľovná mala všetky tie požiadavky v stupni oveľa vyššom než anjeli, lebo žiaden hriech sa Jej nikdy ani nedotkol, a preto milosť Božia v Nej účinkovala oveľa mocnejšie. Nemala žiadnu prekážku, aby nazerala na Boha. Mária už svojím prvým skutkom dosiahla väčšie zásluhy, než ostatní dosiahnu najdokonalejšími skutkami, ktoré konajú, aby dosiahli blažené nazeranie, ktoré dostávajú až po dokončení pozemského života. Najsvätejšia Trojica v prípade najsvätejšej Márie nechcela nazeranie tak dlho odkladať a zjavila sa Jej mnohokrát už za pozemského života. Boh sa Jej zjavoval tiež z tej príčiny, že mala byť Matkou vteleného Slova.</p>

  <p>626. Ani so zmienenou čistotou a bezhriešnosťou a dostatočnou posväcujúcou milosťou duša nie je ešte hodna alebo schopná blaženého nazerania; musí byť dokonale očistená neobyčajnou ľútosťou aj od všetkého, čo sa jej vtlačilo do pamäti pozeraním na pozemské veci, lebo aj to a iné podobné veci sú prekážkou hľadenia na Boha.</p>

  <p>627. V duši našej najčistejšej Kráľovnej nebola žiadna chyba, ktorú by musela ľutovať, ani žiadna závislosť na tele, ani žiadne následky zmyslového pôsobenia, preto osvietenie a očisťovanie u Nej ihneď spôsobilo, že sa Jej prirodzenosť povzniesla k podmienkam blízkym najvyššiemu cieľu, k hľadeniu na Boha.</p>

  <p>628. Podľa nášho zjednodušeného názoru by sme mohli predpokladať, že vyššie popísané prípravy postačujú na udelenie blaženého nazerania, ale nie je to tak; chýbajú ešte iné podmienky - božský výron svetla, svetla slávy. Toto nové očisťovanie, hoci sa povahou podobá tým vyššie uvedeným, sa predsa od nich úplne líši účinkami, lebo povznáša dušu do vysokého stavu pokoja, v ktorom absolútne nerušene požíva blažený mier, aký necíti pri hore spomenutom očisťovaní.</p>

  <p>629. K tomu všetkému pridáva Boh ešte jeden, posledný dar, svetlo slávy, ktoré povznáša dušu, aby dosiahla a požívala blažené nazeranie na Boha. Bez tohoto svetla nemôže tvor Boha vidieť, lebo sa v ňom ukazuje samo Božstvo. Pretože toto svetlo a tieto prípravy tvor nemôže dosiahnuť prirodzenými silami, preto nie je možné vidieť Boha pomocou iba prirodzených schopností, lebo to ďaleko presahuje prirodzené sily.</p>

  <p>630. Nevesta Ducha Svätého, Dcéra Otca a Matka Syna vlastnila všetky tieto okrasy a ozdoby pre vstup do komnaty Božstva, aby občas požívala blažené nazeranie a jeho pôžitok. A pretože Jej tieto dary boli udelené v pomere k Jej dôstojnosti a milosti, preto nie je možné rozumovou schopnosťou pochopiť ten božský rozmer Jej osvietenia. A ešte menej sa dajú odhadnúť alebo vypočítať radosti Jej duše. Ak je absolútne pravdivé aj o najmenších, ktorí požívajú Boha, že ani oko nevidelo, ani ucho nepočulo, ani do ľudského srdca nevstúpilo, čo Boh pripravil pre tých, čo Ho milujú (1Kor 2,9), aké potom radosti musia požívať väčší svätci? A keď tento istý apoštol vyznáva, že nemôže vysloviť tajomné slová, ktoré počul (2Kor 12,4), čo budeme môcť povedať našimi nepatrnými, obmedzenými slovami o Svätej svätých, o Matke Toho, ktorý je slávou svätých?</p>

  <h2 id="toc_3">Abstraktné či nepriame videnia, ktoré dostávala najsvätejšia Mária</h2>

  <p>631. Druhý druh božských videní, ktoré dostávala Kráľovná nebies, boli videnia abstraktné, nepriame, ktoré sa značne líšia od priamych a sú omnoho nižšie. Tieto Jej boli udeľované častejšie, nie však denne alebo trvalo. V tomto videní tvor nevidí Boha priamo ale ako cez záclonu alebo ako v zrkadle.</p>

  <p>632. Predsa však je toto videnie veľké a vzácne, najbližšie k priamemu hoci nevyžaduje svetlo slávy ani také očisťovanie a iné prípravy, aké sú nutné pre priame videnie. Účinky tohoto videnia sú veľké, lebo napĺňajú dušu nevýslovnou rozkošou, roznecujú ju božskou láskou a pôsobia na ňu tak, že zabúda na seba i na pozemské veci a má k nim odpor, takže nežije už ona, ale žije v nej Kristus (Gal 2,20).</p>

  <p>633. Tieto a iné účinky zanechávali v našej najvyššej Kráľovnej nepriame videnia a to v takom vysokom stupni, že nemám slová, aby som to vysvetlila. Týmto druhom požehnaného videnia bola obdarená v okamihu svojho počatia, ako som hovorila predtým a budem ešte hovoriť neskoršie.</p>

  <h2 id="toc_4">Duševné či rozumové videnia a zjavenia najsvätejšej Márie</h2>

  <p>634. Tretí druh božských videní, ktoré dostávala najsvätejšia Mária, boli videnia duševné či rozumové. Hoci aj abstraktné videnia alebo priame nazeranie na Boha sa môžu nazývať duševné, predsa z dvoch príčin, ktoré som uviedla, pridelila som im miesto vo vyššom ráde.</p>

  <p>635. Tento druh zjavenia mávali obvykle svätí proroci Starého zákona i Nového zákona, pretože svetlo dokonalého proroctva, ktoré im bolo udelené, viedlo k poznaniu niektorých skrytých tajomstiev. Bez tejto schopnosti alebo duchovného svetla by neboli pravými prorokmi, ani by nehovorili prorocky. Preto pred týmito zjaveniami musí najprv predchádzať veľmi dôkladná príprava u tých duší, ktoré majú byť k nim povznesené. Obyčajne ich Boh udeľuje len keď je duša v stave mieru a pokoja, odlúčená od pozemských vecí a ak sú jej schopnosti dobre pripravené pre pôsobenie božského svetla.</p>

  <p>636. Kráľovná nebies mala tieto schopnosti či zjavenia celkom iné než svätí a proroci, lebo Ona ich mala stále - ako v povahe, tak v jednaní -kedykoľvek nemala vznešenejšie videnia Božstva. Okrem toho u najsvätejšej Márie jasnosť a rozsah tohoto duchovného svetla a všetky účinky boli neporovnateľne väčšie. Pomocou tejto schopnosti prenikala samu bytosť Božiu a Jej vlastnosti a ako sa javia i v najmenšom Jeho diele a tvorovi. Nie je možné popísať všetky účinky tejto schopnosti našej najvyššej Panej; takmer celý tento životopis musí slúžiť na ich objasnenie.</p>

  <h2 id="toc_5">Obrazné videnia najsvätejšej Márie, Kráľovnej nebies</h2>

  <p>637. Na štvrtom mieste je nutné uviesť obrazné videnia, ktoré sa predstavujú zmyslovému zraku a spôsobia alebo privodia ich predstavy fantázie. V tomto videní sa predstavujú predmety hmotne alebo zmyslovým spôsobom práve tak, ako vidíme, počujeme, hmatáme alebo chutnáme. Pretože tieto videnia majú v sebe toľko telesného a zmyslového, sú oveľa nižšie než tie, ktoré som uviedla predtým. Práve preto ich môže aj diabol napodobniť podráždením domýšľanej obrazotvornosti; ale pravé obrazné videnie nemôže spôsobiť, pretože je otcom lži. Preto je potrebné varovať sa tohoto druhu videnia a skúmať ho vo svetle učenia svätých; lebo keď diabol spozoruje, že duša v dobe modlitby po nich túži, ľahko ju môže oklamať, ak to Boh dopustí. I svätým sa stali podobné veci, hoci sa takého klamstva obávali.</p>

  <p>638. Vnútorné svetlo najsvätejšej Márie však nemohlo byť zatemnené, preto Jej obrazné videnia a zjavenia boli absolútne isté. Dostala mnoho takých videní, nimi Jej boli ukázané najmä mnohé skutky Jej najsvätejšieho Syna, keď bol vzdialený i mnohé tajomstvá o tvoroch.</p>

  <h2 id="toc_6">Hmotné videnia božského pôvodu, ktoré dostávala najsvätejšia Mária</h2>

  <p>639. Piaty a najnižší druh videní a zjavení sú tie, ktoré vidno telesnými zmyslami, preto sa nazývajú hmotné. Tieto môžu nastať dvojakým spôsobom. Jeden spôsob sa správne nazýva telesným videním, keď sa viditeľne a v rozmeroch tela objaví nejaká nadprirodzená bytosť, buď Boh, svätec, diabol alebo duša a pod. Také telo býva iba éterické, utvorené mocou tej bytosti, dobrej alebo zlej. Hoci to nie je telo skutočné, býva predsa viditeľné. Ďalší druh hmotných videní by vlastne nemal byť tak nazývaný, lebo je to skôr prelud či klam zraku, pretože je to iba predstava predmetu, jeho zafarbenie, atď., ktoré môže anjel spraviť viditeľným premenou vzduchu. Ten, kto to vidí, myslí, že pozerá na skutočne tam prítomnú bytosť, hoci tam nie je žiadne telo, ale iba holá predstava, ktorá trochu okúzli zmysly. Hoci je tento druh zjavení Bohu i anjelom možný, nepoužívajú ho. Zato je obľúbenou ľsťou diabla, pretože je taký výhodný pre oklamanie zraku. Pretože naša Kráľovná nikdy také videnia nemala, preto budem hovoriť iba o skutočných telesných videniach, aké skutočne mávala.</p>

  <p>640. V Písme svätom sú uvedené mnohé prípady telesného videnia, ktoré mali svätí a patriarchovia. Adam videl Boha (Gn 3,8), Abrahám troch anjelov (Gn 17,1), Mojžiš videl horiaci ker (Ex 3,2) a veľakrát Boha samého. Aj hriešni ľudia mali videnia, napríklad Kain, Baltazár a iní.</p>

  <p>641. Isté je, že pre prijatie telesného videnia je nutné, aby boli zmysly pripravené. Obrazné videnia Boh často udeľuje vo sne, ako napr. Jozefovi, manželovi najsvätejšej Márie, Trom Kráľom a faraónovi. Iné, ale obyčajne telesné videnia, keď človek úplne užíva zmysly, bývajú pri vytržení alebo v extáze. Často sa stáva, že účinky extázy nezastavujú činnosť zmyslov a najvyššie vedomosti o veľkých a nadprirodzených tajomstvách sa udeľujú bez prerušenia činnosti zmyslov.</p>

  <p>642. To sa často a mnoho ráz prihodilo Kráľovnej nebies. Hoci bývala vo vytržení pri mnohých blažených videniach (čo sa u smrteľníkov vždy vyžaduje aj pri duševných a obrazných videniach), predsa i keď bola pri plnom užívaní zmyslov, dostávala vyššie zjavenia a vedomosti než všetci svätí a proroci v najvyššej extáze. Ani vonkajšie zmysly nijako nerušili obrazné videnia. Lebo veľké srdce Márie, také plné múdrosti neznepokojovali city obdivu a lásky, ktoré obyčajne pri iných svätých a prorokoch odnímajú činnosť zmyslov. Toto platí tiež o Jej telesných videniach, ako je to zrejmé zo Zvestovania posolstva archanjelom Gabrielom.</p>

  <p>643. Iné duše musia byť veľmi opatrné a prezieravé ohľadne telesných videní, lebo sú vystavené veľkému nebezpečenstvu klamstvu a preludu od starého hada. Ale o týchto veciach sa nebudem rozširovať, aby som neodbočila od svojho predmetu. Okrem toho podriaďujem sa v týchto veciach doktorom a učiteľom duchovného života.</p>

  <h2 id="toc_7">Poučenie Kráľovnej nebies</h2>

  <p>644. Dcéra moja, vo vysvetlení, ktoré podáva táto kapitola máš isté pravidlá, ako si máš počínať pri videniach a zjaveniach Pána a to ti ukladá dve povinnosti. Jednou je predložiť také prípady na preskúmanie a posúdenie spovedníkovi a predstaveným a so živou vierou prosiť Najvyššieho, aby ich osvietil a dal im poznať svoju božskú vôľu a pravdu, aby ťa o tom náležite poučili. Druhá povinnosť je skúmať tvoje srdce a pozorovať účinky, ktoré v ňom zanechávajú tieto videnia a zjavenia a snaž sa opatrne poistiť proti akejkoľvek chybe. Sprevádza ich božský účinok, ktorý ťa bude nútiť a priťahovať ťa a roznecovať tvoje srdce čistou láskou a úctou k Bohu, aby si uznala svoju nepatrnosť, pohŕdala zemskými márnosťami, túžila byť opovrhnutá tvormi, radostne znášala utrpenia, milovala kríže a prijímala ich horlivo a veľkomyseľne; bude ťa povzbudzovať, aby si vyhľadávala posledné miesto, milovala tých, ktorí ťa prenasledujú, nenávidela hriech a bála sa ho, i toho najmenšieho, snažila sa o najčistejšie, najdokonalejšie a vycibrené cnosti, premáhala svoje náklonnosti a spájala sa s najvyšším a jediným pravým Dobrom. Neklamným znakom božskej pravdy, ktorú ti zjavil Najvyšší v týchto videniach, bude, že ťa Pán učí najsvätejším a najdokonalejším veciam kresťanského zákona a podnecuje ťa, aby si Jeho i mňa nasledovala.</p>

  <p>645. Aby si mohla, moja najdrahšia, zachovávať náuky, ktoré si z láskavosti Najvyššieho obdržala, nikdy nezabudni a nestrať zo zreteľa to požehnanie, že ťa o týchto veciach s takou nežnosťou pučil. Zriekni sa všetkej ľudskej pocty a útechy, i všetkých svetských radovánok a rozkoší. Odopieraj si všetko, čo si tvoje pozemské náklonnosti žiadajú, i keby to bolo niečo malé a dovolené; odvracaj sa od všetkých zmyselných vecí a hľadaj iba lásku a utrpenie. Toto je veda a božská filozofia, ktorej ťa Najvyšší učil pri svojich návštevách a v tom pocítiš silu božského ohňa, ktorý tvojou vlastnou vinou alebo nedbalosťou nikdy nemá zhasnúť v tvojom vnútri. Buď bdelá, rozšír svoje srdce, opáš sa statočnosťou, aby sa ti mohli zveriť veľké veci a aby si ich tiež mohla vykonať. Buď stále verná týmto napomenutiam, ver im, váž si ich a zapíš si ich do duše pokornou a milujúcou náklonnosťou svojho srdca, lebo ti ich poslal z vernej starostlivosti tvoj Ženích a odovzdala som ti ich Ja, tvoja Učiteľka a Pani.</p>

</body>

</html>