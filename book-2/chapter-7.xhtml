<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 7.</h1>

  <h2 id="toc_1">O cnosti nádeje a ako sa v nej cvičila naša panenská Matka</h2>

  <p>505. Cnosť nádeje prirodzene prichádza za cnosťou viery, pretože je ako jej doplnkom. Keď nám totiž Najvyšší udelí božské svetlo viery a praje si, aby sme všetci bez ohľadu na postavenie alebo nevďak došli k istému poznaniu Boha, Jeho tajomstiev a sľubov, je to iba preto, aby každý z nás poznajúc Ho ako svoj posledný cieľ a predmet a poučiac sa o prostriedkoch, ako k Nemu prísť, vzbudzoval v sebe vrúcnu túžbu po dosiahnutí tohto cieľa. Táto túžba, ktorá prirodzene sprevádza náklonnosť po dosiahnutí tohoto najvyššieho dobra, sa nazýva nádej a je vliata do našej vôle alebo prirodzenej túžby pri svätom krste. Nádej prináleží k takej činnosti vôle, aby sa snažila dosiahnuť večnú blaženosť ako najväčšie dobro a požehnanie, aby užívala božské milosti pre dosiahnutie tej blaženosti a na prekonanie obtiaží, ktoré sa pri tom vyskytnú.</p>

  <p>506. Aká výborná cnosť je nádej možno poznať podľa toho, že jej konečným predmetom je sám Boh, naše najvyššie dobro. Hoci ho poznáva a hľadá ako niečo vzdialené, predsa Ho zároveň hľadá ako niečo dosiahnuteľné cez zásluhy Kristove a cez primeranú činnosť človeka, ktorý v to dúfa. Výkony a pôsobenia tejto cnosti sa riadia svetlom božskej viery a múdrym spoliehaním sa na neklamné prisľúbenia Pána. Tak sa nádej pomocou rozumných dôvodov pridržiava prostrednej cesty medzi zúfalstvom a opovážlivosťou a nedovolí človeku, aby sa spoliehal na vlastné sily pre dosiahnutie večnej slávy, alebo zanedbával konať vlastné záslužné skutky, ani pripúšťať, aby mu bránila bázeň a beznádejnosť v snahe dosiahnuť ju pre prisľúbenie a uistenie Pána o konečnom úspechu. V tejto istote, zaručenej božskou vierou vo všetkom, čo sa týka týchto vecí a používaním múdrych a spoľahlivých dôvodov, človek dúfa bez obavy, že bude sklamaný, ale tiež bez opovážlivosti.</p>

  <p>507. Z toho môžeme poznať, že zúfalstvo môže vzniknúť tým, že sa dostatočne neverí v to, čo viera sľubuje, alebo tým, že človek zanedbáva používať pre seba bezpečnosť božských prisľúbení, v ktoré síce verí, ale klamne považuje to, čo je sľúbené, pre seba za nedosiahnuteľné. Nádej nás vedie bezpečnou cestou medzi týmito dvoma krajnosťami a udržuje nás po prvé v dôvernej viere, že nám Boh neodoprie to, čo sľúbil všetkým a po druhé, že ten sľub nebol daný bezpodmienečne a neobmedzene, ale vyžaduje tiež našu námahu a snahu, aby sme si zaslúžili jeho splnenie, pokiaľ je to možné s pomocou Božej milosti. Hoci Boh stvoril človeka schopným hľadieť na večnú slávu, nebolo by spravodlivé, aby niekto dosiahol takú blaženosť hriešnym zneužívaním tých schopností, ktorými ju má užívať; ale má ich používať tak, aby to bolo primerané účelu, pre ktorý ich obdržal. Toto primerané používanie schopností pozostáva z toho, že koná cnosti, ktoré človeka pripravujú pre užívanie jeho najvyššieho dobra a vyhľadáva ho už v tomto živote tým, že poznáva a miluje Boha.</p>

  <p>508. U najsvätejšej Márie cnosť nádeje dosiahla najvyšší stupeň ako sama osebe, tak i vo všetkých účinkoch, okolnostiach a hodnote; lebo túžba a snaha po dosiahnutí posledného cieľa, ktorým je nazeranie na Boha a požívanie, či vlastnenie Ho, bola v Nej oveľa činnejšia ako vo všetkých ostatných tvoroch; okrem toho táto najvernejšia a najmúdrejšia Pani nerobila nič, čo by tieto snahy zdržovalo, ale pokračovala v nich so všetkou dokonalosťou, akej je tvor schopný. Nielenže mala vliatu cnosť viery v prisľúbenia nášho Pána sprevádzanú silnou nádejou, ale k tomu ešte dostávala blažené videnie, v ktorom zo skúsenosti poznávala nekonečnú pravdu a vernosť Najvyššieho. Napriek tomu, že pri blaženom videní mala Boha vo svojom majetku, predsa vždy, keď sa vrátila do obyčajného stavu, spomienka na to, čo vo videní dostávala, pobádalo Ju tým väčšou silou a túžbou k snahe po dosiahnutí toho. Tak túžby Kráľovnej všetkých cností vytvorili akýsi nový a zvláštny druh nádeje.</p>

  <p>509. Ešte pre inú príčinu nádej najsvätejšej Márie prevyšovala nádej všetkých veriacich dohromady: totiž pre veľkosť odmeny a slávy, ktoré právom mala dostať táto najvyššia Kráľovná, lebo nakoniec predsa odmena je pravým predmetom nádeje a Jej odmena mala ďaleko prevyšovať slávu anjelov a svätých; to znamená, že úmerne k vedomostiam o tejto sláve, ktorú Jej Boh zaistil, bolo tiež Jej očakávanie a túžba dosiahnuť ju. Okrem toho, aby mohla vystúpiť na najvyšší vrchol tejto cnosti a aby mohla zaslúžene dúfať vo všetko, čo mocná ruka Božia v Nej vykonala, bola náležite zaopatrená svetlom veľkej viery a všetkými príslušnými pomôckami a darmi i zvláštnou pomocou Ducha Svätého. Čo sme povedali o svätosti nádeje blahoslavenej Panny ohľadne jej hlavného predmetu, musí sa povedať tiež o podriadenejších či druhotných predmetoch, lebo dary a tajomné požehnania, ktoré dostala táto Kráľovná nebies, boli také veľké, že ani všemohúca Božia ruka ich už nemohla v obyčajnom tvorovi viac rozšíriť. Keď teda táto veľká Pani mala tieto dary dostať prostredníctvom viery a nádeje, preto boli tieto cnosti v Nej primerane veľké, teda najväčšie, aké dielo Božích rúk mohlo dostať.</p>

  <p>510. Keď ešte naviac, ako sa už povedalo o cnosti viery, nebeská Kráľovná bola obdarená jasnou vedomosťou a vierou o všetkých tajomstvách a o všetkých zjavených pravdách a pôsobení Najvyššieho a keď úkony nádeje zodpovedali úkonom viery, kto by, okrem Pána samého, mohol kedy pochopiť, aké mnohé a aké vznešené boli úkony nádeje, ktoré vzbudzovala Majsterka všetkých cností, pretože si bola vedomá svojej večnej slávy a blaženosti i tej, ktorá má byť vytvorená v celej svätej Cirkvi zásluhami Jej Najsvätejšieho Syna? Ako sme už predtým povedali o Jej viere, jedine kvôli Márii by bol Boh zriadil túto cnosť a kvôli Nej by ju bol udelil, ako i skutočne urobil, celému ľudskému pokoleniu. (č. 491)</p>

  <p>511. Preto Duch Svätý Ju nazýva Matkou krásneho milovania a svätej nádeje (Sir 24, 24); lebo ako sa stala Matkou Kristovou, pretože Mu dala ľudské telo, tak Duch Svätý učinil Ju Matkou nádeje, pretože svojím prispením a spolupôsobením počala a dala verným dietkam svätej Cirkvi túto cnosť. Prednosť ako Matky svätej nádeje bola spojená a vyplývala z toho, že bola Matkou Ježiša Krista, nášho Pána, lebo Ona vedela, že skrz svojho Syna položí základ všetkej istoty našej nádeje. Následkom počatia a splodenia dosiahla naša najsvätejšia Kráľovná istú nadvládu a zvrchovanosť nad tými milosťami a prisľúbeniami Najvyššieho, ktorých splnenie závisí od smrti Krista, Jej Syna. Keď z vlastnej slobodnej vôle umožnila počatie a narodenie vteleného Slova, odovzdala Ho celého nám a tým dala vznik našej nádeji. Tak plným právom Jej mohol Duch Svätý povedať: "Čo v tebe dorastá, je sťaby rajská záhrada." (Veľp. 4,13); lebo toto všetko prišlo od Márie, Matky milosti a bolo určené pre vytvorenie nášho šťastia, nášho raja a našej istej nádeje, že to môžeme dosiahnuť.</p>

  <p>512. Cirkev má nebeského a pravého Otca v Ježišovi Kristovi, lebo On ju splodil a založil svojimi zásluhami a prácou a obohatil ju svojimi milosťami, svojím príkladom a učením, ako sa očakávalo od Otca a Pôvodcu tak obdivuhodného diela. Preto sa patrilo, aby Cirkev mala tiež milujúcu a láskavú matku, ktorá s lahodným občerstvením, láskaním a s materskou starostlivosťou a pomocou by odchovala malé dietky na svojich prsiach (1Kor 3, 12), živila ich jemnou a chutnou potravou, kým ako nemľuvňatá nemôžu prijímať potravu veľkých a silných. Touto láskavou Matkou bola najsvätejšia Mária, ktorá od začiatku Cirkvi, keď zákon milosti sa zrodil v Jej ešte útlych dietkach, začala im dávať sladké mlieko svojho osvieteného poučovania ako milosrdná Matka; a bude tak pokračovať až do konca sveta, pomáhať a prihovárať sa za nové dietky, ktoré Kristus Pán každý deň plodí svojimi zásluhami a príhovormi tejto Matky milosrdenstva. Práve pre Ňu sa tieto dietky rodia a Ona ich vychováva a živí. Ona je naša milá Matka, náš život a naša nádej, prameň našich požehnaní, príklad na nasledovanie, Ona je našou zárukou pri hľadaní blaženosti, zaslúženou nám Jej najsvätejším Synom, Ona nám poskytuje potrebnú pomoc, aby sme tú blaženosť dosiahli.</p>

  <h2 id="toc_2">Poučenia najsvätejšej Panny Márie</h2>

  <p>513. Dcéra moja, ako dvoma neúnavnými krídlami povznášal sa môj duch vo svojom lete pomocou viery a nádeje k nekonečnému a najvyššiemu dobru, až spočinul v spojení s Bohom vďaka dôvernej a dokonalej láske. Mnohokrát som prežívala jasné videnie a Božiu prítomnosť; pretože však tieto požehnania netrvali stále, kým som bola v stave pútničky, nahradzovala som ich cvičením sa vo viere a nádeji. Tieto mi ostali i v dobe mojich videní a ich požívaní a akonáhle videnia pominuli, ihneď boli činne, a tak nebola žiadna prestávka v mojich vysokých snahách. Účinky týchto cností, láska, snaha a túžba, akú roznecovali v mojej duši po dosiahnutí večného požívania Boha, nemôže dostatočne pochopiť stvorený rozum v prítomnom, obmedzenom stave, budú však poznané v Bohu a budú pohnútkou pre večnú chválu tým, ktorí Ho budú hodni vidieť v nebi.</p>

  <p>514. Ty, moja najdrahšia, si obdržala také veľké osvietenie o tejto výbornej cnosti a skutkoch, ktoré som ja s jej pomocou konala, mala by si sa s pomocou božskej milosti neprestajne snažiť ma napodobniť. Stále obnovuj v mysli, čo Najvyšší sľúbil a uvažuj o Jeho sľuboch s neochvejnou dôverou v ich pravdivosť a pozdvihuj svoje srdce k vrúcnej túžbe a žiadosti, aby si ich dosiahla. V tejto pevnej nádeji môžeš byť uistená, že pre zásluhy môjho najsvätejšieho Syna dosiahneš požehnané spolubývanie v nebeskej otčine a v spoločnosti všetkých, ktorí hľadia na nesmrteľnú slávu tváre Najvyššieho. S pomocou toho môžeš povznášať svoje srdce nad pozemské veci a upierať svoju myseľ na nezmeniteľné Dobro, po ktorom túžiš; všetky viditeľné veci sa ti budú zdať obtiažne a nepríjemné a budeš ich považovať za bezcenné a opovrhnutiahodné; nebudeš túžiť po ničom inom iba po tom, čo je najviac hodné lásky a oblažujúce. V mojej duši bola taká silná nádej, aká je možná iba u tých, ktorí vierou dosiahli a ochutnali jej predmet; žiaden jazyk ani žiadne slová nemôžu vysloviť jej silu.</p>

  <p>515. Aby si sa ešte viac povzbudila k väčšej horlivosti, uvažuj a so srdečnou ľútosťou oplakávaj nešťastie tak mnohých duší, ktoré sú obrazy Božie a neschopné Jeho slávy, ktoré svojou vlastnou vinou sú zbavené i pravej nádeje na to, že ju dosiahnu. Keby dietky svätej Cirkvi prestali so svojimi márnymi zamestnaniami a venovali čas uvažovaniu o požehnaní neklamnej viery a nádeje, ktorá ich oddeľuje od tmy a ktorou bez vlastnej zásluhy sa rozoznávajú od nasledovníkov slepej nevery, iste by sa zahanbili za svoju strnulú ľahostajnosť a zavrhli by svoj ničomný nevďak. Nech sa však neklamú, lebo ich očakáva najhroznejší trest; pred zrakom Božím a svätých sú veľmi ohavní, pretože pohŕdajú Krvou, ktorú prelial Kristus práve preto, aby pre nich získal toto požehnanie. Tak pohŕdavo sa správajú k tejto požehnanej pravde, ako by to bola iba rozprávka a po celý život sa náhlia a ani jediný deň, ba mnohí ani hodinu času nevenujú uvažovaniu o svojich povinnostiach a o nebezpečenstve, v akom sa nachádzajú. Ó, duša, plač nad týmto poľutovaniahodným zlom a podľa možnosti pracuj a modli sa za jeho odstránenie pomocou môjho najsvätejšieho Syna. Ver mi, že každú námahu a každý pokus, ktorý bude vykonaný za tým účelom, božská Velebnosť odmení.</p>

</body>

</html>