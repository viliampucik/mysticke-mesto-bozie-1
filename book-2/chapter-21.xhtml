<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 21.</h1>

  <h2 id="toc_1">Najvyšší nariadil najsvätejšej Márii, aby vstúpila do stavu manželského a Jej odpoveď na to</h2>

  <p>742. Vo veku trinásť a pol roka, na taký vek značne vyspelá, naša spanilá Kňažná, najčistejšia Mária, mala opäť abstraktné videnie, toho istého radu a druhu, ako boli už predtým popísané. V tomto videní, môžeme povedať, sa prihodilo niečo podobné tomu, čo Písmo sväté hovorí o Abrahámovi, keď mu Boh prikázal, aby obetoval svojho milovaného syna Izáka, jedinú záruku jeho nádejí. Boh skúšal Abraháma, vraví Mojžiš (Gn 22,12), skúšajúc ochotu jeho poslušnosti, aby ju mohol odmeniť. To isté môžeme povedať o našej veľkej Panej, že Ju Boh v tomto videní skúšal, keď Jej prikázal, aby vstúpila do stavu manželského. Z toho môžeme pochopiť tiež pravdivosť slov: Aké nevyspytateľné sú súdy Božie a aké nevystihnuteľné Jeho cesty (Rim 11,33)! Ako ďaleko je nebo od zeme, tak ďaleko boli myšlienky najsvätejšej Márie od plánov, ktoré Jej teraz Najvyšší oznámil rozkazom, aby si pre ochranu a bezpečnosť vzala manžela; lebo čo sa týkalo Jej vôle, priala si a rozhodla sa, že celý život bude bez muža (č. 433, 586) a často obnovovala sľub čistoty, ktorý urobila už v mladosti.</p>

  <p>743. Ako sme sa už zmienili, Pán slávil zasnúbenie s Kňažnou Máriou (435), keď Ju priniesli do chrámu, kedy tiež potvrdil a schválil Jej sľub čistoty a oslávil to za prítomnosti vznešených anjelských zástupov. Táto najnevinnejšia Holubička sa vzďaľovala od všetkého styku s ľuďmi a zriekala sa úplne všetkého, čo by sa mohlo pokladať za svetský záujem alebo pozornosť, alebo za lásku a túžbu po tvoroch. Úplne Ju zaujala a zmenila rýdzo čistá láska k najvyššiemu Dobru, ktorá nikdy nesklame, lebo vedela, že iba láskou k Nemu a stykom s Ním sa stane čistejšia a nevinnejšia s Jeho súhlasom. Preto, keď teraz bez akéhokoľvek vysvetľovania počula rozkaz Pána, že má prijať pozemského snúbenca a manžela, bola táto nebeská Deva veľmi prekvapená a udivená, lebo vo svojej pevnej dôvere žila tak bezpečne a mala Boha samotného za svojho Ženícha; a teraz od Neho počula taký rozkaz! Bola to väčšia skúška než Abrahámova (Gn 22,1), lebo Abrahám nemiloval Izáka natoľko, ako najsvätejšia Mária milovala neporušenú čistotu.</p>

  <p>744. Predsa však i pri tomto neočakávanom rozkaze najmúdrejšia Panna potlačila svoj úsudok a zostal pokojná a vo svojej nádeji a viere dokonalejšia než Abrahám. Dúfajúc proti nádeji (Rim 4,18) odpovedala Pánovi hovoriac: "Večný Bože a nepochopiteľná Velebnosť, Stvoriteľu neba i zeme a všetkého, čo obsahujú, Ty, Pane, ktorý stanovuješ váhu vetru (Jób 28,25) a svojím slovom odmeriavaš hranice mora a podriadil si všetko tvorstvo svojej vôli, môžeš so mnou, bezcenným červíkom, naložiť podľa svojej ľubovôle bez toho, aby som sa spreneverila svojmu sľubu; a ak Ti to nebude nemilé, môj dobrý Pane, ja potvrdzujem a znova dosvedčujem svoju túžbu zachovať čistotu po celý môj život a považovať Teba za svojho Pána a Ženícha. Pretože však moja jediná povinnosť ako tvora, je poslúchať Teba, zariaď to, Ženích môj, podľa svojej Prozreteľnosti, aby som unikla z tejto tiesne, do ktorej ma priviedla Tvoja láska." Skutočne prečistá deva Mária cítila akýsi nepokoj, čo sa týkalo Jej nižšej prirodzenosti, práve tak ako sa to prihodilo neskoršie pri posolstve archanjela Gabriela (Lk 1,8); ale hoci cítila akýsi zármutok, nebránilo Jej to osvedčiť najhrdinskejšiu poslušnosť, aká sa Jej do tej doby vyskytla a úplne sa odovzdala do rúk Pána. Jeho Velebnosť Jej odpovedala: "Mária, nepripúšťaj si žiaden nepokoj srdca, lebo Tvoja odovzdanosť je mi príjemná a moja mocná ruka nepodlieha zákonom; mojím riadením sa stane to, čo je pre teba najvhodnejšie."</p>

  <p>745. Potešená týmto akýmsi nejasným sľubom Pána, prebrala sa najsvätejšia Mária z videnia a prišla do normálneho stavu. Božský rozkaz a sľub Ju nechal medzi pochybnosťou a nádejou a bola plná starostí, lebo Pán chcel, aby rozmnožila svoje žiaľne city lásky a dôvery, viery, pokory, poslušnosti, najdokonalejšej čistoty a iných cností, ktoré nemožno vypočítať. Zatiaľ čo naša veľká Pani sa oddávala bdeniu, modlitbe, odovzdanosti, rozumným vzdychom a starostiam, Boh prehovoril vo sne k najvyššiemu kňazovi svätému Simeonovi a rozkázal mu, aby všetko zariadil pre manželstvo Márie, dcéry Joachima a Anny z Nazareta, pretože on ju opatroval so zvláštnou starostlivosťou a láskou. Svätý kňaz sa spýtal, aká je Božia vôľa ohľadne osoby, za ktorú sa má deva Mária vydať. Pán mu nariadil, aby zavolal ostatných kňazov a učené osoby a povedal im, že táto Deva ostala sama, je sirota a nepriala si vydať sa; ale pretože je zvykom, aby prvorodené devy neopúšťali chrám bez toho, aby sa o ne postarali, preto bude najlepšie, keď sa vydá za toho, kto by sa im zdal dobrý.</p>

  <p>746. Najvyšší kňaz poslúchol božský rozkaz, zvolal ostatných kňazov a oznámil im vôľu Najvyššieho a povedal im, ako je Najvyšší naklonený tejto Deve Márii z Nazareta podľa toho, ako mu bolo zjavené. Povedal im, že nakoľko je chovankou v chráme a je už bez rodičov, je teda ich povinnosťou zaopatriť Ju a nájsť vhodného manžela pre devu takú skromnú, cnostnú a s takým bezchybným správaním sa, aké mala Ona v chráme. Okrem toho, pretože Mária pochádzala zo šľachtického rodu a jej majetok i iné okolnosti robili tento sobáš zvlášť dôležitým, bolo potrebné dobre uvážiť, komu by Ju mohli zveriť. K tomu ešte dodal, že Mária z Nazareta netúži po manželstve, ale že predsa by to nebolo správne, keby Ju prepustili z chrámu nevydatú, pretože je sirota a prvorodená dcéra.</p>

  <p>747. Po porade o tejto záležitosti kňazi a učení mužovia vedení božským vnuknutím usúdili, že v takej zložitej záležitosti, v ktorej sám Pán tak priaznivo zakročil, bolo by najlepšie spýtať sa Ho, aká je ďalej Jeho vôľa a požiadať Ho, aby nejakým spôsobom naznačil, kto by bol najvhodnejší stať sa ženíchom Márie. Vedeli, že Jej ženích musí byť z domu a rodu Dávidovho, aby sa vyhovelo zákonu, preto určili deň, kedy všetci slobodní a neženatí muži toho rodu, ktorí budú vtedy v Jeruzaleme, boli zvolaní na zhromaždenie do chrámu. Stalo sa, že určený deň bol práve deň, keď naša Kňažná mala dokončiť štrnásty rok svojho veku. Pretože bolo potrebné upovedomiť Ju o výsledku konferencie a požiadať Ju o súhlas, najvyšší kňaz Simeon Ju zavolal a oznámil Jej ich úmysel, že Jej mienia dať ženícha skôr, ako Ju prepustia z chrámu.</p>

  <p>748. Najmúdrejšia Panna s tvárou prezrádzajúcou panenskú cudnosť odvetila kňazovi s veľkým pokojom a pokorou: "Pane, čo sa týka náklonnosti, prajem si zachovať ustavičnú čistotu po celý život; priala som si zasvätiť život Bohu v službe tohto chrámu z vďačnosti za tie veľké dobrodenia, ktoré som tu dostala; nikdy som nezamýšľala a nežiadala si vstúpiť do stavu manželského, pretože sa považujem za nespôsobilú plniť povinnosti tohto stavu. Taká bola moja náklonnosť; ale ty, môj majster, ktorý predo mnou zastupuješ Boha, pouč ma, aká je Jeho vôľa." Na to Jej kňaz odvetil: "Dcéra moja, Tvoje sväté žiadosti sú Pánovi príjemné, ale pamätaj, že žiadna izraelská deva sa nevyhýba manželstvu, pokiaľ v zhode s božskými proroctvami očakávame príchod Mesiáša. Preto všetci naši ľudia, ktorí majú deti, považujú sa za šťastných a požehnaných. I v stave manželskom môžeš Bohu slúžiť verne a veľmi dokonale. Aby si však dostala spoločníka podľa Božieho srdca a ktorý by bol aj podľa tvojho priania, budeme prosiť Pána, ako som ti povedal, aby ti vybral ženícha, ktorý sa Mu bude ľúbiť a bude z Dávidovho rodu; Ty sa tiež stále modli za to, aby Najvyšší splnil Tvoju žiadosť a všetkých nás riadil.</p>

  <p>749. Toto sa stalo deväť dní predo dňom určeným pre vykonanie ich rozhodnutia. V tej dobe najsvätejšia Panna rozmnožovala svoje modlitby a bez prestania prosila Pána so slzami a vzdychmi, aby splnil podľa božského priania to, čo Jej toľko ležalo na srdci. Jedného dňa z tých deviatich dní zjavil sa Jej Pán a povedal Jej: "Nevesta a Holubička moja, rozšír svoje utrápené srdce, nech sa už neznepokojuje a nezarmucuje; ja si vezmem na starosť tvoje túžby a žiadosti a budem riadiť všetko, i kňazov budem riadiť svojím osvietením; dám ti ženícha, ktorého sám vyberiem a ktorý nebude klásť prekážky tvojim túžbam, ale ešte s pomocou mojej milosti ťa bude v nich podporovať. Ja ti nájdem dokonalého muža podľa svojho srdca a vyvolím ho z počtu mojich služobníkov; moja moc je nekonečná a moja ochrana a pomoc ti nikdy nebude chýbať.“</p>

  <p>750. Najsvätejšia Mária odpovedala: "Najvyššie Dobro a Láska mojej duše, Ty dobre poznáš tajomstvo môjho vnútra i moje túžby, ktoré si vo mne vzbudil od prvého okamihu mojej existencie, ktorú som obdržala od Teba; zachovaj ma teda, Ženích môj, čistú a nepoškvrnenú, ako som si to priala pre Teba a vďaka Tebe. Neodmietaj moje vzdychy a neodvracaj odo mňa svoju tvár. Pamätaj, môj Pane a Bože, že som iba neužitočný červíček, slabý a opovrhnutiahodný pre moju bezvýznamnosť; a keby som v stave manželskom odpadla od cnosti, sklamala by som Teba i svoje túžby; postaraj sa o moje zabezpečenie a nenechaj sa odstrašiť mojimi vinami. Hoci som iba neužitočný prach (Gn 18,27), budem vzývať Tvoju veľkosť, ó Pane, s dôverou v Tvoje nekonečné milosrdenstvo."</p>

  <p>751. Najčistejšia Deva sa obrátila tiež na svojich svätých anjelov, ktorých prevyšovala svätosťou a čistotou a mnohokrát sa s nimi radila o svojich obavách pred novým stavom, do ktorého mala vstúpiť. Jedného dňa Jej svätí duchovia povedali: "Nevesta Najvyššieho, pretože Ti tento titul nemôže byť neznámy a ešte lepšie je Ti známa láska, akú Ti ukázal Ten, ktorý je všemohúci a neomylný vo svojej pravde, upokoj svoje srdce, ó Pani; lebo skôr pominú nebo i zem, než splnenie Jeho sľubov (Mat 24,27). Všetky udalosti Tvojho života prichádzajú jedna za druhou podľa predpovede Tvojho Ženícha; a Jeho mocná ruka, ktorá riadi živly i všetko tvorstvo, môže zadržať silu dravých vĺn a zmierniť prudkosť živlov, takže ani oheň nebude páliť, ani zem nebude ukazovať svoju ťarchu. Jeho vysoké súdy sú tajné a sväté, Jeho nariadenia nanajvýš spravodlivé a podivuhodné a tvory ich nemôžu pochopiť, hoci ich musia ctiť. Keď si Jeho Majestát praje, aby si Mu slúžila v manželstve, bude lepšie pre Teba, keď Mu budeš slúžiť v ňom, než keby si sa mu zneľúbila v niektorom inom životnom stave. On zaiste pre Teba chystá to, čo je najdokonalejšie a najsvätejšie; dôveruj pevne v Jeho prisľúbenia." Táto anjelská rada trochu utíšila obavy našej Kňažnej. Požiadala ich znovu o pomoc a ochranu, aj aby Jej menom predložili Pánovi, že sa absolútne podrobuje tomu, čo Jeho božská vôľa pre Ňu určí.</p>

  <h2 id="toc_2">Poučenie, ktoré mi udelila Kňažná nebies</h2>

  <p>752. Moja najdrahšia dcéra, súdy Pána sú vysoké a úctyhodné, a preto ich smrteľníci nemajú skúmať, pretože sú nevystihnuteľné. Jeho Majestát mi rozkázal, aby som vstúpila do stavu manželského, ale ukryl predo mnou tajomstvo, ktoré od toho záviselo. Manželstvo bolo potrebné preto, aby môj pôrod v očiach sveta bol počestný a Slovo, ktoré sa vtelilo v mojom lone, mohlo byť považované za syna môjho manžela a zároveň pred svetom ostalo toto tajomstvo utajené. Bol to tiež vhodný prostriedok pre ukrytie tohoto tajomstva pred Luciferom a diablami, ktorí s takou zúrivosťou chceli vyliať svoju zlosť na mne. Keď videli, že vstupujem do stavu manželského ako iné ženy, ich zlosť sa tým utíšila, lebo mysleli, že by sa to nezhodovalo, aby mala muža tá, ktorá mala byť matkou samého Boha. Aj Lucifer bol tým uspokojený a urobil prímerie so svojou nenávisťou. Pán mal ešte aj iné zámery, ako sa neskoršie ukázalo, čo však kvôli okolnostiam mi ostalo v tej dobe skryté.</p>

  <p>753. Prajem si, dcéra moja, aby si vedela , že predstava toho, že mám byť zasnúbená nejakému mužovi a pritom som nepoznala tajomstvo, ktoré Pán predo mnou skrýval, mi spôsobovala najväčší zármutok a utrpenie, aké som do tej doby prežila; a keby ma v tých bolestiach božská moc nebola podporovala a keby som nebola dostala akúsi dôveru, hoci bola iba nejasná a neistá, bola by som od tej bolesti zomrela. Ale z toho môžeš poznať, ako úplne sa musí tvor odovzdať do vôle Najvyššieho a musí obmedziť svoj krátkozraký úsudok a chrániť sa pred skúmaním Božích tajomstiev, ktoré sú také vznešené a záhadné. Ak sa človeku zdá, že v tom, čo Pán prikazuje, sa vyskytujú nejaké nebezpečenstvá alebo ťažkosti, nech len v Neho dôveruje a pevne verí, že do takého postavenia nebol uvedený preto, aby sa naň zabudlo, ale preto, aby z neho vyšiel ako slávny víťaz, ak bude spolupracovať s pomocou, ktorú mu Pán poskytuje. Kedykoľvek sa duša snaží vyskúmať ustanovenia Jeho múdrosti a najprv sa uspokojiť, prv než poslúchne a uverí, nech si pamätá, že tým ukracuje Stvoriteľa o česť a slávu a zároveň stráca pre seba zásluhu toho skutku.</p>

  <p>754. Ja som vedela, že Boh je povznesený nad všetko tvorstvo a nepotrebuje našu prezieravosť, ale chce iba poddanosť našej vôle, lebo tvor Mu nemôže radiť, ale Ho má iba poslúchať a chváliť. Hoci som nevedela, čo odo mňa Boh očakával a prečo mi určil stav manželský; a hoci láska, ktorú som mala k svätej čistote, mi spôsobila veľké utrpenie, napriek tejto zožierajúcej bolesti nebola som zvedavá a skúmavá; a moja poslušnosť v Jeho očiach bola tým vznešenejšia a príjemnejšia. Týmto príkladom musíš sa sama viesť k poddajnosti v tom, čo vidíš, že by bolo podľa vôle tvojho Pána a Ženícha a odovzdávaj sa úplne do Jeho ochrany a pevne dôveruj v Jeho prisľúbenia. A keď v niečom dostaneš schválenie od kňazov a predstavených, nechaj sa bez odporovania riadiť ich pokynmi a Božím vnuknutím.</p>

</body>

</html>