<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 16.</h1>

  <h2 id="toc_1">Pokračovanie v životopise presvätého dieťaťa Márie v chráme; Pán Ju pripravuje na ťažkosti a Jej otec Joachim zomrie</h2>

  <p>660. Prerušili sme popisovanie života našej najvyššej Kňažnej, najsvätejšej Márie, ktorá prežívala svoje detské roky v chráme; urobili sme odchýlku, aby sme hovorili o cnostiach, daroch a božských zjaveniach, ktoré obdržala zo štedrej ruky Najvyššieho a v živote prakticky používala, hoci bola vekom dieťa, ale v najvyššej múdrosti vyspelá. Toto presväté dieťa rástlo vekom i milosťou pred Bohom i pred ľuďmi, ale vždy tak, že Jej horlivosť bola väčšia než prirodzené sily a milosť nebola Jej odmeriavaná podľa veku, ale podľa výsadných plánov a vznešeného Božského účelu, ktorého mocné prúdy hľadali svoje zhromaždište a miesto odpočinku v tomto Božom Meste. Najvyšší pokračoval v udeľovaní svojich darov a dobrodení; každú hodinu obnovoval divy svojej mocnej ruky, ako by všetka Jeho činnosť bola vyhradená iba pre najsvätejšiu Máriu. A Ona vo svojom mladistvom veku tak dobre odpovedala tomuto božskému prítoku, že naplnila Srdce Pána dokonalým a primeraným uspokojením a všetkých nebeských anjelov obdivom. Nebeskí duchovia boli svedkami akéhosi zápasu a súťaženia medzi Najvyšším a malou Princeznou: Božská moc pre Jej obohatenie denne vyberala zo svojich pokladov nové i staré dary vyhradené iba pre najčistejšiu Máriu a Ona ako požehnaná zem nielenže sa pričinila, aby semeno božského slova vzklíčilo a dary milosti priniesli stonásobný úžitok, ako to býva u svätých, ale vzbudzovala obdiv celého neba, keď už ako slabé dieťa prevyšovala v láske, vďakyvzdaní, chvále a vo všetkých cnostiach najvyšších a najhorlivejších serafínov, nepremeškala čas, miesto, príležitosť alebo čokoľvek, pri čom by sa necvičila čo možno v najvyššej dokonalosti.</p>

  <p>661. Už v prvých rokoch Jej detstva bolo možné poznať, že rozumela svätému Písmu a strávila pri jeho čítaním veľa času. Plná múdrosti porovnávala vo svojom srdci to, čo vedela z božských zjavení, ktoré dostala, s tým, čo bolo zjavené v Písme svätom všetkým ľuďom; a preto pri čítaní a súkromnom rozjímaní vysielala stále vrúcne modlitby a prosby za vykúpenie ľudského pokolenia, o vtelenie Slova. Najčastejšie čítavala proroctvá Izaiáša a Jeremiáša a žalmy, pretože v týchto spisoch sú najzreteľnejšie popísané tajomstvá o Mesiášovi a zákone milosti. Okrem toho, že sama rozumela a chápala, prehlbovala svoje vedomosti tým, že kládla anjelom obdivuhodne hlboké otázky a predkladala ťažkosti; často hovorievala o tajomstve vtelenia Slova s neporovnateľnou nežnosťou a s láskou obdivovala, že sa má stať nemľuvňaťom, že sa má narodiť z panenskej matky, vyrásť v muža ako iní ľudia, trpieť a zomrieť za všetky Adamove dietky.</p>

  <p>662. Pri takých rozhovoroch a otázkach svätí anjeli a serafíni dávali svoje odpovede tak, že Ju osvecovali, posilňovali a roznecovali Jej panenské srdce novou žiarou božskej lásky. Ale vždy pred Ňou skrývali Jej vlastnú prevysokú dôstojnosť, hoci sa často s najhlbšou pokorou ponúkala Pánovi za otrokyňu tej šťastnej Matky, ktorú si vyberie pre svoje zrodenie na svet. Inokedy sa zas spytovala svätých anjelov a hovorievala plná obdivu: "Kniežatá a páni moji, či je to možné, že Stvoriteľ sám sa má narodiť z tvora a nazývať matkou tú, z ktorej sa narodí? Že Všemohúci a Nekonečný, ktorý stvoril nebesia a tie Ho nemôžu obsiahnuť, má byť uzavretý v lone ženy a odiať sa obmedzenou ľudskou prirodzenosťou? Ten, kto zaodial krásou živly, nebesia a anjelov, má byť podrobený utrpeniu? Je to možné, že bude existovať žena, obdarená ľudskou prirodzenosťou, ktorá bude taká šťastná, že smie nazývať Synom Toho, ktorý Ju stvoril z ničoho a má byť nazývaná Matkou Nestvoreného, ktorý stvoril celý vesmír? Ó, aký to neslýchaný div! Keby to Pôvodca sám nebol oznámil, akoby pozemské krehkosti mohli napadnúť také vznešené veci? Ó, aký to zázrak všetkých zázrakov! Ó, šťastné oči, ktoré to uvidia a šťastná doba, ktorá si to zaslúži!" Na také prejavy anjeli odpovedali vysvetľovaním týchto božských tajomstiev natoľko, pokiaľ sa to netýkalo Jej samej.</p>

  <p>663. Každý z týchto vysokých a vrúcnych prejavov pokory dieťaťa Márie bol ako jeden zo zámkov Nevesty alebo ako šíp lásky, ktorým zraňovala Božie Srdce tak, že keby nebolo príhodné čakať, kým dosiahne dostatočný vek pre počatie a porodenie vteleného Slova, Jeho zaľúbenie (podľa nášho spôsobu zmýšľania) by sa nebolo mohlo udržať, aby nevzal na seba človečenstvo v Jej živote ihneď. Ale hoci bola pre toto tajomstvo spôsobilá už od detstva, pokiaľ sa týkalo zásluh a milosti Pán čakal, aby tým účinnejšie skryl a utajil tajomstvo vtelenia, aj aby chránil a zabezpečil česť svojej najsvätejšej Matky odložením Jej panenského pôrodu až do približného veku vydatých žien. V dobe tohoto odkladu Pán (podľa nášho pojmu) ako by sa bavil vrúcnymi slovami a piesňami lásky svojej Dcéry a Nevesty, ktorá sa čoskoro mala stať hodna byť Matkou božského Slova. Zvláštnym osvietením mi bolo ukázané, že tieto piesne a hymny našej Kráľovnej a Panej, boli také početné a také vznešené, že keby boli napísané, svätá Cirkev by mala oveľa viac, než čo zanechali proroci a svätí, lebo Ona vyjadrila a zhrnula všetko, čo oni napísali, ba oveľa viac pochopila a lepšie vyjadrila, ako by to oni boli dokázali. Ale Najvyšší to zariadil, aby bojujúca Cirkev mala hojnosť postačujúceho materiálu v takých spisoch, aké napísali apoštoli a proroci, avšak zjavenia Jeho najsvätejšej Matky sú zachovávané a zapísané v Jeho božskej pamäti, aby potom boli zjavené víťaznej Cirkvi, nakoľko budú slúžiť na mimoriadnu slávu blahoslavených.</p>

  <p>664. Okrem toho božská blahosklonnosť sa prispôsobila svätému prianiu Márie, našej Panej, aby kvôli rozmnoženiu Jej rozumnej pokory i ako príklad Jej veľkých cností pre smrteľníkov, tajomstvá Kráľa ostali skryté (Tob 12,7) a kedykoľvek bude potrebné sa čiastočne zjavia, aby poslúžili Jeho Velebnosti a pre prospech Cirkvi. Najsvätejšia Mária pokračovala s takou nebeskou múdrosťou, že hoci bola Učiteľka, nikdy neprestala byť najpokornejšia Učeníčka. Vo svojom detstve sa radievala s anjelmi a riadila ich radami; po narodení vteleného Slova pozerala na Jednorodeného ako na svojho Učiteľa a vzor pre všetko Jej konanie; po ukončení Jeho tajomného života a po Nanebovstúpení veľká Kráľovná vesmíru poslúchala apoštolov, ako budem hovoriť neskoršie. To je jedna z príčin, prečo svätý Ján evanjelista v Zjavení skryl tajomstvo našej Panej do takých záhadných slov, že sa môžu vykladať a vzťahovať ako na bojujúcu, tak i víťaznú Cirkev.</p>

  <p>665. Najvyšší ustanovil, aby pre plnosť milostí a cností Kňažnej Márie bol akosi urýchlený čas stanovený pre dosiahnutie vrcholu Jej zásluh, a tieto sa majú vzťahovať na najťažšie a najšľachetnejšie podnikania a ak bude možné, aj už v útlom veku. V jednom videní, v ktorom sa Jej ukázal sám Boh vo svojej Velebnosti, Jej povedal: "Nevesta moja a Holubička moja, milujem ťa nekonečnou láskou a prajem si od teba, čo je mojim očiam najmilšie a splnenie všetkých mojich prianí. Ty, Dcéra moja, poznáš dobre skrytý poklad, aký obsahujú ťažkosti a protivenstvá, ktorých sa neuvedomelí smrteľníci tak veľmi obávajú; nie je ti neznáme, že môj Jednorodený, keď sa zaodeje ľudskou prirodzenosťou, bude učiť ceste kríža slovami i skutkami, že ju zanechá ako dedičstvo mojim vyvoleným a že si ju zvolí pre seba, založí na nej zákon milosti a urobí pokoru a trpezlivosť v utrpení základom istoty a vznešenosti tohoto zákona. Toto je najvhodnejšie pre prítomný stav ľudskej prirodzenosti a tým viac od tej doby, odkedy je pokazená a toľkými hriechmi naklonená k zlému. Tiež sa to zrovnáva s mojou spravodlivosťou a Prozreteľnosťou, aby si smrteľníci zaslúžili a získali korunu slávy námahou a krížom, keď i môj Jednorodený Syn si ju má zaslúžiť tými istými prostriedkami v ľudskom tele. Preto, Nevesta moja, pochopíš, že keď som si ťa svojou pravicou vyvolil pre svoje potešenie a obohatil ťa svojimi darmi, nebolo by spravodlivé, aby moja milosť bola v tvojom srdci márna, alebo aby tvoja láska neprinášala ovocie, alebo aby si bola vylúčená z dedičstva mojich vyvolených. Preto si prajem, aby si sa pripravila na súženie a zármutok a znášala ich z lásky ku mne."</p>

  <p>666. Na toto vyznanie Najvyššieho odpovedal neprekonateľná kňažná Mária s väčšou statočnosťou srdca, ako prejavili všetci svätí mučeníci na svete a povedala: "Pane Bože a môj najvyšší Kráľ, všetky moje schopnosti a ich činnosť i celá moja bytosť, ktorú som obdržala z Tvojej nekonečnej štedrosti, je stále pripravená pre ľúbeznú obeť Tebe a prajem si, aby sa splnila podľa priania tvojej nekonečnej múdrosti a dobroty. A ak mi dovolíš, aby som si podľa svojej ľubovôle niečo vybrala, teda prajem si zvoliť utrpenie až do smrti z lásky k Tebe; a prosím Ťa, moje jediné Dobro, aby si urobil zo svojej otrokyne obeť a zápal utrpenia prijateľného Tvojim očiam. Mocný a preštedrý Bože, uznávam svoj dlh, že nik Ti nie je natoľko povinný, ba ani všetci dohromady Ti toľko nedlhujú ako ja sama, absolútne neschopná Tvojej Velebnosti taký dlh zplatiť. Ak však prijmeš utrpenie ako nejakú splátku, vtedy nech na mňa prídu všetky utrpenia a bolesti smrti. Budem prosiť iba o Tvoju božskú ochranu, padnem pred trónom Tvojej nekonečnej velebnosti a budem prosiť, aby si ma neopustil. Pamätaj, ó Pane môj, na Tvoje verné sľuby, ktoré si dal mojim predkom a prorokom, že budeš priaznivý voči spravodlivým, budeš stáť pri sužovaných, potešíš zarmútených a budeš ich ochraňovať a obhajovať v protivenstvách. Tvoje slová sú pravdivé, neklamné a Tvoje prisľúbenia isté. Skôr sa rozpadnú na kusy nebo a zem, než by Tvoje slová sklamali. Zloba tvorov nemôže zhasiť Tvoju lásku k tým, ktorí dúfajú v Tvoje milosrdenstvo; splň na mne svoju svätú vôľu."</p>

  <p>667. Najvyšší prijal túto ranú obeť od svojej nežnej Nevesty, svätého dieťatka Márie a s vľúdnou Tvárou Jej povedal: "Krásna si vo svojom zmýšľaní, Dcéra kniežacia, moja Holubička, moja milovaná a jediná Vyvolená. Prijímam Tvoju túžbu pre Mňa nanajvýš príjemnú a prajem si, aby si ako začiatok Jej splnenia prijala upozornenie, že podľa môjho božského ustanovenia Tvoj otec Joachim musí prejsť zo života smrteľného do večného a nesmrteľného. Čoskoro zomrie, odíde v pokoji a bude priradený ku svätým v limbu, aby tam očakával vykúpenie ľudského pokolenia." Toto oznámenie neznepokojilo kráľovské srdce nebeskej Kňažnej, blahoslavenej Márie. Pretože však detinská láska k rodičom je spravodlivý prirodzený dlh a nakoľko v tomto najsvätejšom Dieťati táto láska dosiahla najvyššiu dokonalosť, nemohol Ju obísť prirodzený zármutok nad stratou otca Joachima, ktorého milovala svätou láskou. Nežné, milé dieťa preto cítilo, že tento bolestný pocit sa úplne zrovnáva s pokojom Jej šľachetného srdca, počínala si pri všetkom vznešene, dávala prirodzenosti a milosti, čo im patrilo a obetovala vrúcnu modlitbu za svojho svätého otca Joachima. Prosila Pána aby mu dal milosť, aby sa spoliehal na Neho ako na svojho mocného a pravého Boha pri jeho prechode cez požehnanú smrť; a prosila Ho, aby chránil Joachima pred zlými duchmi najmä v tej hodine, aby ho zachoval a pripočítal medzi vyvolených, lebo vo svojom živote vyznával a velebil Jeho obdivuhodné a sväté Meno. A aby sa tým viac zavďačila Jeho Velebnosti, ponúkla sa táto najvernejšia Dcéra, že pretrpí všetko, čo Pán zošle.</p>

  <p>668. Pán prijal túto prosbu a potešil nebeské dieťa uistením, že bude Jej otcovi nápomocný ako nanajvýš milosrdný a láskavý Odplatiteľ tých, ktorí Ho milujú a slúžia Mu a dá mu miesto medzi patriarchami Abrahámom, Izákom a Jakubom. A zároveň Ju znovu pripravil na prijatie a znášanie ťažkostí. Osem dní pred smrťou patriarchu Joachima obdržala najsvätejšia Mária od Pána nové upozornenie, oznamujúce Jej deň a hodinu, v ktorej zomrie. Zomrel za krátkych šesť mesiacov po Jej príchode do chrámu. Keď obdržala od Pána toto oznámenie, požiadala dvanásť anjelov, o ktorých sa zmieňuje svätý Ján v Zjavení, aby boli nápomocní Jej otcovi Joachimovi a posilňovali ho v nemoci, čo oni urobili. K poslednej hodine jeho života poslala všetkých svojich strážnych anjelov a prosila Pána, aby mu ich pre jeho väčšiu útechu urobil viditeľnými. Pán pripustil túto žiadosť a potvrdil všetky priania svojej Jedinej vyvolenej a veľký patriarcha, prešťastný Joachim, videl tisíc anjelov, ktorí chránili Máriu. Všemohúci, aby splnil Jej prosby a priania, udelil Joachimovi preveľké milosti a nariadil anjelom, aby k nemu prehovorili takto:</p>

  <p>669. Boží muž, nech je najvyšší a najmocnejší Pán tvojou spásou a nech tvojej duši zošle zo svojho svätého miesta potrebnú a príhodnú pomoc. Mária, tvoja dcéra, nás poslala, aby sme ti boli nápomocní v tejto hodine, v ktorej musíš zaplatiť dlh smrteľnosti svojmu Stvoriteľovi. Ona je nanajvýš verná a mocná Orodovnica u Všemohúceho, v ktorého mene a pokoji teraz odídeš z tohoto sveta potešený a naplnený radosťou z toho, že ťa učinil otcom tak požehnanej Dcéry. Hoci jeho nevystihnuteľná Velebnosť kvôli skrytým zámerom ešte nezjavila tajomstvo a dôstojnosť, na akú povýši tvoju dcéru, praje si, aby si sa to teraz dozvedel a chválil a velebil Ho a tiež aby tvoju prirodzenú bolesť a úzkosť zo smrti zmiernila radosť tvojho ducha z tejto správy. Všemohúci vyvolil tvoju dcéru Máriu a určil ako Jedinú, v ktorej božské Slovo vezme na seba ľudskú podobu a telo. Bude šťastnou Matkou Mesiáša a požehnaná medzi ženami, najvyvýšenejšia medzi všetkými tvormi, najvyššia po Bohu. Tvoja prešťastná dcéra vráti ľudskému pokoleniu to, čo stratilo prvým hriechom, lebo Ona je tou vysokou horou, na ktorej bude založený a vybudovaný nový zákon milosti. Pretože zanechávaš svätú dcéru, prostredníctvom ktorej ho Boh obnoví a pripraví mu úplnú nápravu, odíď zo sveta s radostnou dušou; nech ťa požehná Pán zo Sionu (Ž 127,5), nech ťa dosadí do dedičstva svätých a privedie ťa k nazeraniu a radostiam požehnaného Jeruzalema."</p>

  <p>670. Pri týchto anjelských slovách, jeho manželka Anna stála pri záhlaví Joachimovej postele a božským riadením počula slová, ktoré hovorili, aj im rozumela. V tom istom okamihu svätý patriarcha stratil reč a nastúpil cestu spoločnú pre všetkých ľudí - začala sa jeho smrteľná úzkosť sprevádzaná podivuhodným zápasom medzi radosťou z počutej zvesti a bolesťou smrti. V tomto zápase vnútorných mocností svojej duše vzbudzoval mnoho vrúcnych úkonov lásky, viery, úcty, chvály, vďaky, pokory a mnoho iných hrdinských cnostných úkonov. Takto pohrúžený do poznania takého veľkého božského tajomstva, došiel k hranici svojho pozemského života a zomrel krásnou smrťou svätca (Ž 115,15). Jeho svätú dušu anjeli odniesli do limbu čiže predpeklia, medzi patriarchov a duše spravodlivých; a pre novú útechu a svetlo do tejto dlhej noci, v ktorej žili, poslal Najvyšší dušu Joachimovu ako posledného posla a vyslanca Pána oznámiť celému zhromaždeniu týchto spravodlivých, že úsvit večného dňa je už blízko, že ranné svetlo už začalo žiariť na svet v najsvätejšej Márii, dcére Joachima a Anny, že z Nej vzíde slnko Božstva, Kristus, Vykupiteľ celého ľudského pokolenia. Túto veľkú novinu svätí otcovia a spravodliví v limbe vypočuli a prijali s jasotom a s nadšením spievali nové chválospevy vďaky Najvyššiemu.</p>

  <p>671. Táto blažená smrť patriarchu Joachima nastala, ako som povedala, asi pol roka po vstúpení jeho presvätej dcéry Márie do chrámu. Mala vtedy tri a pol roka, keď ju pozemský otec opustil. Patriarcha mal šesťdesiatdeväť rokov a boli rozdelené takto: - vo veku štyridsaťšesť si vzal Annu za manželku, v dvadsiatom roku ich manželstva boli obdarení najsvätejšou Máriou a tri aj pol roka Jej veku doplňuje šesťdesiatdeväť a pol roka, iba o niekoľko dní viac alebo menej.</p>

  <p>672. Po smrti svätého patriarchu a otca našej Kráľovnej, jej strážni anjeli sa hneď vrátili k Márii a hovorili Jej, čo sa stalo, keď Jej otec umieral; a nanajvýš múdre Dieťa sa ihneď obrátilo s láskavou prosbou k Pánovi a žiadalo Ho, aby Jej matku Annu s otcovskou láskavosťou potešil, riadil a posilňoval v Jej opustenosti po smrti Jej manžela. Svätá Anna tiež poslala oznámenie o úmrtí Joachima učiteľke nebeskej Kňažnej a žiadala ju, aby pri oznámení tejto správy Dieťa potešila. Učiteľka sa zachovala podľa toho a nanajvýš múdre Dieťa ju s povďakom vypočulo a zatajovalo svoju vedomosť o tom, ale urobila to s takou trpezlivosťou a skromnosťou, ako by ani nebola myslela, že je možná taká udalosť, ktorú Jej učiteľka oznamovala ako novú. Počínala si vo všetkom s najväčšou dokonalosťou; ihneď sa odobrala do chrámu a opakovala svoju obeť chvály, pokory, trpezlivosti a iných cností a postupovala stále rýchlejšie krásnymi krokmi pred Najvyšším (Vľp 7,1). A ako na dovŕšenie týchto cvičení, ako obyčajne, žiadala svätých anjelov, aby Jej pomohli chváliť Boha.</p>

  <h2 id="toc_2">Poučenie, ktoré mi udelila Kráľovná nebies</h2>

  <p>673. Dcéra moja, často si v skrytosti srdca pripomínaj vysokú cenu utrpenia, ktoré skrytá Božia Prozreteľnosť dopúšťa pre ospravedlnenie smrteľníkov. To sú tie súdy ospravedlnené samé sebou (Ž 18,10-11), žiadúcejšie nad zlato a drahé kamene a sladšie ako plást medu pre tých, ktorí vedia, ako si ich majú vážiť. Prajem si, moja drahá, aby si si pamätala, že trpieť alebo byť navštívený krížom - či už zaslúžene alebo nezaslúžene, je dobrodenie, ktoré si človek bez zvláštneho veľkého milosrdenstva Božieho nemôže zaslúžiť; ba nie je to iba milosrdenstvo, ak môže človek za svoje hriechy trpieť, ale vyžaduje to aj spravodlivosť. Pozoruj dnešnú veľkú nerozumnosť Adamových dietok, ako hľadajú zisk a túžia po výhodách a dobrách lahodiacich ich zmyslom, ako sa bez oddychu snažia, aby od seba odvrátili všetko bolestné alebo spojené s ťažkosťami a obtiažami. Veľmi by im prospelo, keby usilovne vyhľadávali súženie, i keď si ho snáď nezaslúžia, ale oni sa mu všemožne snažia uniknúť, i keď si ho zaslúžia, ba i keď vedia, že nemôžu dosiahnuť šťastie a blaženosť, ak sa nepodrobia utrpeniu.</p>

  <p>674. Pokým nepríde zlato do taviacej pece, železo pod pilník, obilie pod cep alebo mlynský kameň, hrozná do lisu, všetky tieto veci sú neužitočné a nedosiahnu cieľ, pre ktorý sú stvorené. Prečo sa chcú teda smrteľníci naďalej klamať očakávaním, že napriek svojim hriechom sa stanú čistí a hodní požívať Boha bez pece alebo pilníka utrpenia? A keď neboli schopní a hodni dosiahnuť korunu a odmenu nekonečného a večného Dobra, dokiaľ boli nevinní, ako ju budú môcť dosiahnuť, keď sú vo tme a v nemilosti u Všemohúceho? K tomu ešte synovia zatratenia napínajú všetky sily, aby zotrvali v nehodnosti a nepriateľstve voči Bohu a vyhýbajú sa krížom a utrpeniam, ktoré sú cestami ponechané im otvorené pre návrat k Bohu; aby zotrvali v odmietaní svetla rozumu, ktoré je prostriedkom pre poznanie klamlivosti viditeľných vecí, v odmietaní posily spravodlivých, ktorá je jediným prostriedkom milosti a cenou slávy -a nadovšetko v odmietaní zákonitého dedičstva, ktoré môj Syn a Pán pripravil pre Seba i pre všetkých vyvolených, lebo On sa narodil a stále žil v utrpení a zomrel na kríži.</p>

  <p>675. Takýmito meradlami, dcéra moja, musíš merať cenu utrpenia, čo však svetáci nechcú rozumieť. Pretože sú nehodní nebeského poznania, štítia sa ho podľa miery svojej nevedomosti. Raduj sa a blahopraj si vo svojom utrpení a kedykoľvek ti Všemohúci ráči nejaké zoslať, náhli sa mu v ústrety a uvítaj ho ako jedno z Jeho požehnaní a záruku Jeho veľkej lásky. Zásob svoje srdce veľkodušnosťou a vytrvalosťou, aby si - keď sa naskytne príležitosť k utrpeniu - ho mohla prijať s pokojnou mysľou, ako veci požehnané a príjemné. Nebuď plná smútku pri vykonávaní toho, čo si s radosťou sľúbila, lebo Pán miluje tých, ktorí sú rovnako ochotní dávať ako prijímať. Obetuj svoje srdce i všetky svoje schopnosti ako zápalnú obetu trpezlivosti; ospevuj novými piesňami chvály a radosti ospravedlnenie, ktoré ti dáva Najvyšší, kedykoľvek ťa pri tvojom putovaní vyznamená a poznačí ako svoju vlastnú znakom svojho priateľstva, čo nie je nič iné ako zármutok, trampoty a utrpenie.</p>

  <p>676. Všimni si, moja najdrahšia, že môj najsvätejší Syn i ja sa snažíme nájsť medzi tými, ktorí nastúpili cestu kríža, niektorú dušu, ktorú by sme sústavne vyučovali tejto božskej vede a ktorú by sme mohli zbaviť svetskej a diabolskej múdrosti, s ktorou synovia Adama v slepej zatvrdilosti odmietajú disciplínu utrpenia. Ak si praješ byť našou učeníčkou, vstúp do tejto školy, lebo iba v tej sa vyučuje náuke o kríži a ako dosiahnuť pravý pokoj a ozajstnú radosť. S touto múdrosťou sa však neznáša pozemská láska a zmyselné rozkoše a bohatstvo, ani márne chvastanie a pompa, ktorá okúzľuje kalný zrak svetákov, tak veľmi bažiacich po pomíňajúcich sa poctách a tak nerozumne obdivujúcich nákladné velikášstvo. Ty, moja dcéra, vyvoľ si lepšiu čiastku, buď radšej medzi nízkymi a zabudnutými tohoto sveta. Ja som bola Matka samého Bohočloveka, a preto spolu s mojím Synom i Pani všetkého tvorstva, a predsa som bola málo známa a môj Syn bol medzi ľuďmi veľmi opovrhovaný. Keby táto náuka nemala takú veľkú cenu a istotu, neboli by sme ju svojím príkladom učili. Toto je to svetlo, ktoré vo tmách svieti (Jn 1,7), ktoré vyvolení milujú a zavrhnutí nenávidia.</p>

</body>

</html>