<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 10.</h1>

  <h2 id="toc_1">O cnosti spravodlivosti a ako ju konala najsvätejšia Mária</h2>

  <p>553. Veľká cnosť spravodlivosti je najviac potrebná pre osvedčenie lásky k Bohu i k ľuďom a preto i pre všetko spoločné stretanie a rozhovory. Je to návyk, ktorý pohýna vôľu, aby dávala každému, čo mu patrí a jeho účelom je spravodlivé a rovnoprávne konanie, ktoré má smerovať k Bohu. A pretože je tak veľa príležitostí, pri ktorých môže človek konať alebo porušovať túto rovnoprávnosť toľkými rôznymi spôsobmi, rozsah používania tejto cnosti je veľmi široký a obsažný a je veľa druhov spravodlivosti. Spravodlivosť, ktorá sa týka verejnosti a spoločného dobra, nazýva sa zákonitá; a tá, ktorá má vplyv na iné cnosti, sa nazýva všeobecná, hoci nemá podiel na podstate ostatných cností. Ak sa spravodlivosť požíva pre istý vytýčený cieľ a jednotlivo pre ochranu práva každého človeka, nazýva sa ojedinelá a či zvláštna spravodlivosť.</p>

  <p>554. Túto cnosť vo všetkých jej častiach a druhoch preukazovala nebeská Vládkyňa v najvyššom stupni voči všetkým tvorom; lebo Ona jediná svojím veľkým osvietením poznala všetky jej povinnosti a dokonale ich chápala. I keď táto cnosť nemá čo robiť s prirodzenými vášňami, ako je to napríklad pri statočnosti a striedmosti, predsa v mnohých prípadoch práve pre nedostatok miernenia a kontroly vášní býva spravodlivosť voči blížnemu odstrčená. To sa stáva u tých, ktorí z nezriadenej lakomosti a chtivosti násilím si privlastňujú to, čo nie je ich. Avšak najsvätejšia Mária nemala žiadne nezriadené vášne, ani nevedomosť o patričnej miere, aká sa má zachovať podľa spravodlivosti; bola spravodlivá voči všetkým ľuďom a ukazovala cestu spravodlivosti všetkým, ktorí mali to šťastie, že počuli z Jej úst slová a učenie o večnom živote. A čo sa týka výkonnej spravodlivosti, Mária nielen že ju do písmena zachovávala a poslúchala všeobecné zákony, ako to robila pri očisťovaní a iných predpisoch Starého Zákona, hoci ako Kráľovná a bez hriechu bola spod nich vyňatá; a okrem Jej najsvätejšieho Syna nikdy nikto iný toľko neprospel verejnému a všeobecnému dobru ako Ona. Lebo k tomuto cieľu smerovali všetky Jej cnosti a všetko počínanie, čím zaslúžila pre ľudstvo Božie milosrdenstvo a prospievala svojim blížnym rôznymi inými spôsobmi.</p>

  <p>555. Tiež rozdávajúcu a vymieňajúcu spravodlivosť mala najsvätejšia Mária v hrdinskom stupni. Rozdávajúca spravodlivosť riadi udeľovanie všeobecných dobier jednotlivým osobám. Túto spravodlivosť presvätá Mária zachovala pri mnohých príležitostiach, ktoré v prvotnej Cirkvi ponechali Jej autorite a riadeniu, ako napríklad rozdeľovanie spoločného majetku na živobytie a iné potreby jednotlivým osobám. Hoci sama nikdy nerozdávala peniaze (tých sa nikdy nedotýkala), predsa dávala niekedy rozkazy alebo inokedy zas rady, ako ich správne používať. Pri takých príležitostiach si vždy počínala nanajvýš nestranne a spravodlivo podľa potrieb a okolností každého prípadu. Podobne konala tiež, keď sa prideľovali úrady a úradné hodnosti apoštolom a iným dietkam prvotnej Cirkvi na ich schôdzach a zhromaždeniach. Všetky tieto veci najmúdrejšia Učiteľka riadila a usporadovala s dokonalou spravodlivosťou, lebo okrem svojej obyčajnej vedomosti a prezieravosti do postavenia každého, kto Jej podliehal, používala modlitbu a božské osvietenie. Preto apoštoli a iní, ktorých viedla, obracali sa na Ňu ohľadne správneho úsudku a rady a čokoľvek sa vykonalo pod Jej vedením, urobilo sa s dokonalou spravodlivosťou a bez rozlišovania osôb.</p>

  <p>556. Vymieňajúca spravodlivosť, čiže poctivé obchodovanie, spravuje vzájomnú rovnoprávnosť v tom, čo niekto dáva a prijíma, ako napríklad konanie podľa pravidla: dať dar za dar alebo hodnotu za hodnotu. Pre konanie tohto druhu spravodlivosti mala nebeská Kráľovná menej príležitostí než pre cvičenie sa v iných cnostiach, lebo Ona sama nikdy nič nekupovala ani nepredávala. Keď bolo potrebné nejakú vec kúpiť alebo vymeniť, vykonal to patriarcha svätý Jozef, pokým žil a potom svätý Ján evanjelista alebo niektorý z apoštolov. Učiteľ svätosti, ktorý prišiel, aby zničil a vyhladil lakomstvo (1Tim 6,10), koreň všetkého zla, chcel zbaviť seba a svoju najsvätejšiu Matku všetkého vyjednávania a obchodovania, ktoré podpaľujú oheň ľudskej hrabivosti a podnecuje zatvrdnutosť. Preto to Prozreteľnosť zariadila tak, že Jeho ruka, ani ruka Jeho najčistejšej Matky sa nepoškvrnila obchodovaním, predávaním a kupovaním, i keby išlo o veci potrebné pre zachovanie života. Predsa však Kráľovná nebies túto cnosť nezanedbávala a učila ľudí poctivo vymieňať, a tak viedla po celej ceste dokonalej spravodlivosti tých, ktorí v apoštoláte prvotnej Cirkvi boli zamestnaní týmito záležitosťami.</p>

  <p>557. V tejto cnosti spravodlivosti sa zahrňujú tiež iné druhy jednaní týkajúce sa blížnych, ako je súdenie iných verejných civilným súdom alebo súkromne. Náš Spasiteľ poukazuje na opačné zlo, keď u svätého Matúša hovorí: "Nesúďte, aby ste neboli súdení" (Mt 7,1). Tieto rozsudky robí každý podľa svojho dobrozdania, preto sú rozsudky spravodlivé, ak sa zrovnávajú s rozumom a nespravodlivé, ak sa sním nezrovnávajú. Naša najvyššia Kráľovná nikdy nemala úrad verejného alebo civilného sudcu, hoci mala moc súdiť celý vesmír; ale svojimi nanajvýš spravodlivými radami, ktoré za svojho života udeľovala a neskoršie svojimi príhovormi splnila to, čo sa o Nej písalo v Prísloviach: "Chodievam cestami spravodlivosti, (ja som tá), skrze ktorú kniežatá sú kniežatami a prisluhujú právo mocnári." (Prísl. 8,20, 16).</p>

  <p>558. Čo sa týka zvláštnych rozsudkov, nikdy žiadna nespravodlivosť nemohla nájsť miesto v najčistejšom srdci najsvätejšej Márie, lebo Ona nikdy nemohla byť neopatrná a nemúdra vo svojich domnienkach a podozreniach alebo prenáhlená vo svojich úsudkoch ani znepokojená pochybnosťami; a keby i nejaké mala, nebola by sa nikdy rozhodla pre horšiu časť. Toto zlo nespravodlivosti dostali ako prirodzené Adamovi synovia, ovládaní a zotročení pokazenou vášňou hnevu, závisti, zlomyseľnou snahou vyrovnať sa iným a inými zlými náklonnosťami. Z týchto zlých koreňov vyrastá nespravodlivé podozrievanie, ktoré má slabé základy, unáhlené posudzovanie a predpojaté riešenie pochybností; lebo každý ľahko predpokladá, že jeho brat má tie isté chyby, ako má on sám. Pretože sú plní nenávisti a závisti nad úspechom svojho blížneho, radujú sa z ich nešťastia, ľahko uveria to, čo nemá žiaden podklad, povoľujú svojim zlým žiadostiam a nechávajú sa unášať úsudkami, ktoré sú podľa ich prianí. Také následky hriechu naša Kráľovná sama nemala, pretože nemala žiaden podiel v hriechu; v Nej bola iba samá dobrota, čistota, svätosť a dokonalá láska, čokoľvek vošlo alebo vyšlo zo svätyne Jej srdca: v Nej bola všetka milosť pravdy a cesta života (Sir 24,25). V plnosti svojej svätosti a vedomosti o ničom nepochybovala, nič nepodozrievala, lebo poznala všetky skryté tajomstvá ľudských sŕdc a skúmala duše svetlom pravdy a milosrdenstva, nedomýšľala si zlé, ani nepričítala vinu, kde jej nebolo. Naopak, snažila sa ospravedlniť hriechy ľudí a podľa spravodlivosti a nestrannosti ponechávala každému, čo mu patrilo. Jej najväčšie prianie bolo, aby naplnila všetkých ľudí sladkosťou a milostivosťou svojich cností.</p>

  <p>559. V týchto dvoch rozdielnych druhoch spravodlivosti, rozdeľovacej a vymieňajúcej, je zahrnutých mnoho iných druhov cností, ale na tieto chcem poukázať len natoľko, aby som povedala, že najsvätejšia Mária ich mala všetky v najvyššom stupni ako v návyku tak v skutkoch. Niektoré z týchto cností sú spriaznené so spravodlivosťou, pretože ich konáme v styku s našimi blížnymi a do istej miery sa podobajú spravodlivosti, hoci nie vo všetkých ohľadoch; a to buď preto, že nemôžeme zaplatiť úplne to, čo sme dlžní, alebo i keby sme snáď mohli, dlh alebo povinnosť nie sú také prísne, aké ukladá vymieňajúca alebo rozdeľovacia spravodlivosť. Nebudem sa púšťať do podrobného vysvetľovania týchto cností, pretože sú rôzne a početné; aby som ich však úplne neobišla, krátko sa o nich zmienim, len aby som ukázala, ako naša zvrchovaná a najvyššia Kňažná bola nimi všetkými ozdobená.</p>

  <p>560. Je to spravodlivá povinnosť, aby sme si vážili a mali v úcte tých, ktorí sú postavení nad nami. Podľa veľkosti ich vznešenosti a dôstojnosti a podľa dobrodení, ktoré z ich rúk dostávame, je tiež rôzna naša povinnosť a úcta, ktorú im máme vzdávať, i keď sa táto naša úcta nerovná ich dobrodeniam a hodnosti. Prvá cnosť tohto druhu je náboženstvo, ktorým vzdávame Bohu povinnú úctu a klaniame sa Mu, hoci Jeho vznešenosť a dary nekonečne presahujú všetky naše vďaky a chvály, ktoré Mu kedy budeme môcť vzdať. Spomedzi mravných cností táto cnosť je najvznešenejšia, a to pre jej účel a cieľ, akým je klaňanie sa Bohu, ktorého základný predmet je taký rozsiahly, ako je mnoho ciest a prostriedkov na priame uctievanie a chválenie Boha. V cnosti zbožnosti sú zahrnuté všetky vnútorné úkony modlitieb, rozjímaní a pobožností so všetkými ich časťami, podmienkami, príčinami, účinkami a účelmi. Medzi vonkajšie skutky náleží tzv. latria; je to klaňanie sa Bohu, ktoré je najvyššou vonkajšou poctou, ktorá iba Bohu patrí a spadá pod túto hlavu a s ňou všetky rôzne druhy a časti, najmä: obety, venovania, desiatky, sľuby, prísahy a vonkajší chválospev. Lebo všetkými týmito skutkami, ak sú konané patričným spôsobom, tvory ctia a velebia Boha, práve tak ako Ho veľmi urážajú opačné neprávosti.</p>

  <p>561. Druhá cnosť spadajúca do vyššie uvedenej triedy cností je zbožnosť, ktorá nás vedie k úcte k našim rodičom, lebo im po Bohu ďakujeme za svoje bytie a vzdelanie. Tým tiež prejavujeme príslušnú vážnosť a úctu tým, ktorí sa tiež podieľajú v úlohe rodičov, ako napríklad naši príbuzní, naša vlasť, ktorá nás podporuje a riadi. Táto cnosť je taká dôležitá, že jej nariadeniam musíme dať prednosť pred svojimi povinnými skutkami zbožnosti. Tak nás učí Kristus Pán v evanjeliu svätého Matúša, keď vytýkal farizejom, že pod zámienkou služby Božej opúšťajú úctu k rodičom. Na treťom mieste musíme spomenúť úctu, ktorá nás navádza, aby sme mali v úcte tých, ktorí majú nejakú vyššiu dôstojnosť alebo hodnosť líšiacu sa od postavenia našich rodičov alebo vlasti. Túto cnosť svätí cirkevní učitelia delia na dva druhy: dulia a poslušnosť. Dulia je úcta, akú sme povinní mať k tým, ktorí sa do istej miery podieľajú na dôstojnosti a vláde najvyššieho Pána, Boha, ktorému patria, ako sme vyššie povedali, úcta a klaňanie sa, čiže latria. Preto svätým vzdávame poctu, ktorá sa nazýva dulia a podobnú úctu máme i k tým, čo majú vyššiu dôstojnosť, ktorým sme poddaní ako služobníci. Poslušnosť je poddajnosť našej vôle, ktorá nás núti konať radšej vôľu predstavených ako svoju vlastnú. Pretože naša slobodná vôľa má vysokú hodnotu, preto cnosť poslušnosti je obdivuhodná a vznešenejšia ako všetky ostatné mravné cnosti, pretože táto obeť je väčšia než ktorákoľvek iná.</p>

  <p>562. Tieto tri cnosti - náboženstvo, zbožnosť a úctu mala Mária v takej veľkej plnosti a dokonalosti, že im absolútne nič nechýbalo. Ktorý rozum bude môcť kedy vystihnúť tú úctu, velebenie a klaňanie sa, akým táto Pani slúžila svojmu Synovi, ktorého ctila ako pravého Boha a Človeka, Stvoriteľa a Vykupiteľa, Osláviteľa, najvyššieho, nekonečného a nesmierneho v existencii, v dobrote a vo všetkých vlastnostiach? Ona Ho poznala lepšie ako ktorýkoľvek iný tvor, ba než všetky tvory dohromady; a podľa tohto poznania vzdávala Mu povinnú úctu učiac i serafínov, ako Ho majú ctiť. V tejto cnosti bola takou veľkou učiteľkou, že iba pohľad na Ňu stačil vzbudiť, prinútiť a roznietiť všetkých akousi tajnou mocou ku klaňaniu sa najvyššiemu Pánovi a Stvoriteľovi neba i zeme; a bez akejkoľvek ďalšej snahy zo svojej strany pohla mnohých ku chváleniu Boha. Jej modlitby, rozjímania a pobožnosti spolu s podivuhodnými účinkami a mocou Jej príhovoru poznajú všetci anjeli a svätí, ale nemôžu ich pochopiť a vzbudzujú v nich ustavičný obdiv. Všetci rozumní tvorovia sú Jej povinní vďačne ďakovať, lebo Ona zadosťučinila a dala náhradu nielen za to, čo oni trestuhodne v tomto ohľade zanedbali, ale i za to, čo by nikdy neboli dosiahli, vykonali alebo si zaslúžili. Táto Pani predstihla spásu sveta a keby Ona nebola na svete, večné Slovo by nebolo vyšlo z Otcovho lona. Ona od prvého okamihu prevyšovala serafínov v nazeraní, v modlitbe, v prosbách a v zbožnej ochote k Božej službe. Ona priniesla patričnú obeť, dala obetiny a desiatky, a to všetko takým dokonalým spôsobom, že okrem Jej najsvätejšieho Syna nebolo zo strany ľudí nič také prijateľné. V ustavičných chválach, hymnách, chválospevoch a ústnych modlitbách, ktoré konala, vynikala nad všetkých patriarchov a prorokov. A keby Jej skutky boli známe v bojujúcej Cirkvi tak, ako sú vo víťaznej Cirkvi, celý svet by sa im divil.</p>

  <p>563. Cnosť zbožnosti a úcty konala Panna Mária o toľko lepšie, o čo lepšie poznala svoju povinnosť voči svojim rodičom a ich hrdinskú svätosť. A podobné to bolo i voči Jej príbuzným. Napríklad vyprosila zvláštne milosti pre Jána Krstiteľa a jeho matku svätú Alžbetu a pre niektorých apoštolov. Keby sa Jej vlasť svojím nevďakom a jej obyvatelia svojou tvrdosťou srdca neboli stali nehodní milostí, bola by zaiste svoju vlasť urobila najšťastnejšou zemou na svete. Predsa však, nakoľko to Najvyšší dovolil, preukazovala jej veľké dobrodenia a priazeň duchovnú i hmotnú. V úcte ku kňazom bola obdivuhodná, pretože iba Ona sama mohla náležite oceniť dôstojnosť pomazaných Pána. Ona nás všetkých poučila v tom ohľade a tiež ako máme ctiť patriarchov, prorokov a svätých, ako aj pozemských pánov a tých, ktorí majú autoritu. Nezabudla na žiaden skutok týkajúci sa týchto cností a dbala na to, aby vo vhodnom čase a pri vhodných príležitostiach poučila a povzbudila iných, aby ich konali, najmä prvých veriacich po založení svätej Cirkvi. Vtedy neposlúchla už viac ústne rozkazy svojho najsvätejšieho Syna alebo svojho manžela, ale toho, ktorý Jej bol daný ako náhrada za Jej Syna alebo svojho manžela a stala sa svetu príkladom poslušnosti nového druhu; lebo v tej dobe nebola povinná poslúchať nejakého tvora, ale naopak celý svet bol zvláštnym spôsobom povinný poslúchať Ju, pretože ostala na svete ako jeho Kráľovná a Pani práve preto, aby ho riadila.</p>

  <p>564. Sú ešte iné cnosti, ktoré možno zaradiť ku spravodlivosti, lebo nás vedú k ústupnosti voči iným, ku ktorým nás zaväzuje nejaká mravná povinnosť založená na poctivom a spravodlivom práve. Tieto cnosti sú: vďačnosť či uznanie, pravda či pravdymilovnosť, obrana či obhajoba, veľkodušnosť či štedrosť, priateľstvo či vľúdnosť. Vďačnosťou sa akosi vyrovnávame s tými, ktorí nám preukázali dobrodenie tým, že im za ne ďakujeme podľa veľkosti ich dobrodenia a láskavosti, s akou nám ich preukázali (čo je vlastne najcennejšia časť dobrodenia). Vďačný človek tiež prihliada na postavenie a dôstojnosť svojho dobrodincu. Vďačnosť pamätá na všetky tieto okolnosti a môže sa prejavovať rôznym spôsobom. Pravdymilovnosť nás vedie k pravdovravnosti a je potrebná v ľudskom živote a styku s inými, varuje sa každého klamstva (ktoré nie je nikdy dovolené), klamného predstierania, pokrytectva, chvastania a posmeškov. Všetky tieto neprávosti sa priečia pravde; a napriek tomu, že sa smie, ba sa radí zmenšovať sa, keď hovoríme o svojich prednostiach alebo cnostiach, aby sme vari niekoho nepohoršili chvastaním sa, predsa by nebolo správne robiť to nepravdou a lžou, pripisujúc si zlo nepravdivo. Obrana je cnosť, ktorá nás učí nahradzovať škodu, ktorú sme spôsobili svojmu blížnemu alebo blížni nám tak, že zadosťučiňujeme za ňu nejakým trestom. Smrteľníci veľmi ťažko konajú túto cnosť, pretože sa nechajú unášať nemiernym hnevom a odporom k svojim bratom, ale sú príliš zdĺhaví k láske a spravodlivosti. Táto cnosť obrany je dôležitá pre všeobecné blaho. Kristus, náš Pán, konal pohnutý touto cnosťou, keď vyhnal z chrámu tých, ktorý ho svojou neúctou znesvätili (Jn 2,15); Eliáš a Elizeus zvolali oheň z neba, aby potrestali niektoré hriechy (4.Kráľ1,20); v knihe Prísloví sa hovorí: "Kto šetrí metly, nenávidí svojho Syna" (Prísl. 13,24). Veľkodušnosť či štedrosť je nápomocná, keď rozumným spôsobom rozdávame peniaze alebo iné veci tak, aby sme sa nedopúšťali márnosti alebo skúposti. Priateľstvo alebo vľúdnosť spočíva v slušných a rozumných rečiach a jednaní so všetkými, bez hádok alebo pochlebovania; tieto neprávosti totiž priateľstvu odporujú.</p>

  <p>565. Nebeská Kráľovná mala všetky tieto cnosti, ba aj iné, ktoré sa mali počítať k spravodlivosti. Bola na ne navyknutá a pri náhodilých príležitostiach ich používala. Okrem toho ešte ako Učiteľka a Majsterka všetkej svätosti poučovala a osvecovala mnohé duše, ako by mali tieto cnosti konať a cvičiť sa v nich s najväčšou dokonalosťou. Cnosť vďačnosti voči Bohu dokazovala skutkami zbožnosti a klaňania sa, ako sme už povedali, lebo toto je najlepší spôsob, ako Mu prejavovať vďačnosť. A pretože dôstojnosť najčistejšej Márie a s ňou spojená svätosť bola povznesená nad všetko ľudské pochopenie, táto vznešená Majsterka vzdávala Bohu vďaky primerané Jeho dobrodeniam v takej miere, ako je to pre tvora možné. To isté platí o Jej úcte voči rodičom a vlasti, ako sme predtým spomenuli. Svojim blížnym táto najpokornejšia Kňažná ďakovala za každú službu tak, ako by si nezaslúžila žiadne povšimnutie od nikoho; a hoci podľa spravodlivosti Jej malo všetko slúžiť, Ona predsa s veľkou láskavosťou za všetko ďakovala. Len Ona poznala a konala túto cnosť až do takej miery, že ďakovala i za urážky a potupu, ako keby boli najväčšími dobrodeniami; lebo vo svojej neporovnateľnej pokore nikdy nič nepokladala za urážku a považovala to za svoju povinnosť, aby za ne ďakovala. Okrem toho na žiadne dobrodenie nikdy nezabudla, preto tiež nikdy neustala vo svojej vďačnosti.</p>

  <p>566. O pravdymilovnosti Márie, našej Panej, nie je potrebné veľa hovoriť, lebo Ona, povznesená nad satana, otca lží a klamu, nemohla zniesť ani tieň tejto ohavnej neprávosti. Meradlom, ktorým sa má merať cnosť pravdymilovnosti našej Kráľovnej, je Jej holubičia dobrotivosť a jednoduchosť, ktorá vylučuje všetku dvojzmyselnosť alebo klam pri Jej jednaní s tvormi. A ako by sa mohla vina klamu alebo ľsti nájsť v ústach tej Panej, ktorá jediným slovom najúprimnejšej pokory, ktoré vyšlo z Jej perí, stiahla z neba dole do svojho lona Toho, ktorý je podstatou pravdy a svätosti? A čo sa týka cnosti zvanej obrana, v tej najsvätejšia Mária tiež bola obratná: nielen tým, že ako Učiteľka v začiatkoch svätej Cirkvi učila iných, ale horlivo šírila úctu k Najvyššiemu a snažila sa obrátiť mnohých hriešnikov bratským napomínaním, ako to bolo napríklad u Judáša a prikazujúc tvorom (ktorí poslúchali Jej priania), aby potrestali niektorých hriešnikov, aby sa tým obrátili a boli zachránení pred večnými trestami, ktoré si svojimi hriechmi zaslúžili. V takých prípadoch ovšem bývala vo svojich trestoch nanajvýš nežná a láskavá, predsa však ich neodpustila, kedykoľvek bolo potrebné zariadiť účinnú očistu od hriechu. Najčastejšie to však robievala ako odvetu satanovi v snahe oslobodiť ľudské pokolenie z jeho otroctva.</p>

  <p>567. Najvyššia Kráľovná tiež štedrosť a priateľstvo preukazovala v najvyššom stupni. Jej štedrosť pri udeľovaní a rozdávaní mala také rozmery, aké patria Kráľovnej všetkého tvorstva, ktorá pozná správnu cenu všetkých viditeľných a neviditeľných vecí. Táto Pani nemala nikdy nič vlastné, čo by nebola zároveň pokladala za majetok svojich blížnych, že im to práve tak patrí ako Jej, ani nikdy nikomu nič neodoprela, ani nečakala na zaplatenie ceny, ktorú boli dlžní, ani ich nenapomínala a kedykoľvek Jej bolo možné, radšej vec darovala. Ani veľká kniha by neobsiahla všetko, keby sme chceli vypočítať, koľkokrát uľavila chudobným a biednym, koľko dobrodení vykonala iba v hmotnom ohľade. Mala ku všetkým tvorom jedinečnú vľúdnosť a takú obdivuhodnú, že keby ju vo svoje vzácnej múdrosti nebola ukrývala, bola by k sebe privábila celý svet, uchvátený Jej najsladšími slovami; Jej miernosť a láskavosť, hoci miernená božskou vážnosťou a múdrosťou, javila pri rozhovoroch známky nadľudskej vznešenosti. Najvyšší sám riadil v Nej túto dokonalosť a občas dovolil, aby niektoré z tých znamení a tajomstiev sa prejavili, ale postaral sa, aby závoj opäť rýchle a znovu ukryl tajomstvá pod pozemskými prácami a zabránil tým pochvale ľudí. Všetka ich pocta bola by príliš nepatrná voči cti, ktorú si zaslúžila a ľudia by ju nikdy neboli mohli dosiahnuť a boli by v tom ohľade buď príliš nízko, alebo by preháňali správnu mieru cti, aká náležala Tej, ktorá bola súčasne tvor i Matka Božia. Toto bolo vyhradené až na dobu, keď ľudia ako dietky svätej Cirkvi budú osvietení katolíckou vierou.</p>

  <p>568. Pre náležité a dokonalé konanie tejto veľkej cnosti spravodlivosti cirkevní učitelia poukazujú ešte na inú časť či pomôcku k nej a menujú ju epikeia, t.j. vykladanie zákonov skôr podľa ducha než podľa písma, ktorá nás vedie v niektorých záležitostiach presahujúcich obyčajné pravidlá a zákony. Nie je možné všetky záležitosti s ich rôznymi okolnosťami kryť obyčajnými zákonmi, a preto je nutné v istých prípadoch jednať podľa vyššieho Svetla a zvláštneho uváženia. Túto časť spravodlivosti najvyššia Kráľovná použila pri mnohých príležitostiach v dobe svojho života, už aj pred nanebovstúpením Jej Jednorodeného Syna, ale ešte častejšie po ňom. Pri riadení záležitostí prvotnej Cirkvi, ako budem neskoršie rozprávať, často použila epikeiu, kedykoľvek to vyžadovali záujmy Najvyššieho.</p>

  <h2 id="toc_2">Poučenie, ktoré udelila nebeská Kráľovná</h2>

  <p>569. Túto široko rozvetvenú cnosť spravodlivosti, dcéra moja, hoci si bola značne poučená o jej cene, ešte predsa z väčšej časti nepoznáš, pretože si v stave smrteľnom; preto tiež tento tvoj popis nestačí, aby sa úplne poznali jej kvality. Ale predsa ich súhrn stačí pre tvoje styky s tvormi i pre klaňanie sa Najvyššiemu. Ohľadom tohto klaňania sa ti pripomínam, moja najdrahšia, že zvrchovaná velebnosť Všemohúceho je veľmi rozhorčená pre urážky smrteľníkov, ktorí zabúdajú na česť, klaňanie sa a úctu, aká Mu náleží. I keď Mu ju niektorí vzdávajú, je taká hrubá, nepozorná a neúctivá, že za ňu nezasluhujú odmenu ale trest. Ctia kniežatá a mocných tohoto sveta a hlboko sa pred nimi skláňajú, doprosujú sa ich priazne a snažia sa dosiahnuť ju s najväčšou usilovnosťou; keď ju dosiahnu, oplývajú vďačnosťou a vďakou a uisťujú ich, že im budú po celý život vďační. Ale na najvyššieho Pána, ktorý im dáva bytie, život a schopnosti, ktorý ich zachováva a podporuje, ktorý ich vykúpil a povýšil na hodnosť synov, ktorý si praje dať im večnú slávu, ktorý sám osebe je nekonečné a najvyššie dobro, na Jeho najvyššiu velebnosť zabúdajú, pretože Ho telesnými očami nevidia. Ako by všetko dobro nepochádzalo od Neho, splácajú Mu nanajvýš nedbalou spomienkou s náhlivou vďakou. Ani teraz nebudem spomínať, ako veľmi urážajú nanajvýš spravodlivého Vládcu vesmíru tí, ktorí sa niekde zlomyseľne votrú a prevracajú všetok poriadok spravodlivosti voči svojim blížnym, rozvracajú všetok prirodzený poriadok a túžia robiť svojim bratom to, čo by si sami nepriali, aby iný urobil im samým.</p>

  <p>570. Zhnus si, dcéra moja, také ohavné konanie a nakoľko ti sily stačia, vynahrádzaj svojimi skutkami ten nedostatok uznania v službe Najvyššieho. A pretože svojím životným stavom si zasvätená službe Božej, nech je tvojím hlavným zamestnaním a radosťou, že sa budeš snažiť napodobňovať anjelských duchov v ich ustavičnej bázni a klaňaní sa Pánovi. Maj úctu k svätým veciam zahrňujúc do toho i okrasu a posvätné nádoby používané pri Božej službe. Hľaď, aby si kľačala pri ofíciu, modlitbách a pri najsvätejšej obeti; pros si živou vierou a prijímaj Jeho dary s pokornou vďakou; podobnú úctu by si mala ukazovať tiež všetkým ľuďom, i keby ťa urážali. Ku všetkému buď láskavá, vľúdna, tichá, jednoduchá, pravdovravná; bez klamu a obojakosti, bez nactiutŕhania alebo zlej vôle a bez nerozvážneho posudzovania svojich blížnych. Aby si mohla vyhovieť všetkej spravodlivosti, oživuj stále myšlienku na ňu a snaž sa robiť svojim blížnym to, čo si praješ, aby oni robili tebe. Najmä však pamätaj, ako sa správal môj najsvätejší Syn a ako som sa aj ja správala, voči všetkým ľuďom v snahe byť Mu podobná.</p>

</body>

</html>