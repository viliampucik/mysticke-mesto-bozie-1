<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 17.</h1>

  <h2 id="toc_1">Nebeská kňažná cíti zármutok; Boh sa vzdialil od presvätej Márie; Jej sladké, láskyplné a túžobné vzdychy</h2>

  <p>677. Najvyšší, ktorý vo svojej nekonečnej múdrosti udeľuje a riadi blaho svojich milovaných podľa miery a váhy, rozhodol podrobiť skúške našu nebeskú Princeznú nejakým utrpením, primeraným Jej detskému veku. Hoci bola vždy veľká v milosti, predsa si prial týmto prostriedkom rozmnožiť Jej slávu. Hoci dieťa Mária bolo plné milosti a múdrosti, predsa bolo potrebné, aby bola poučená skúsenosťou, a tak pokročila i lepšie pochopila vedu o utrpení, v ktorej iba skúsenosťou možno dosiahnuť vrchol dokonalosti. V krátkej dobe Jej útleho detstva zažila rozkoše a láskanie Najvyššieho i anjelov a svojich rodičov a v chráme nežnú lásku učiteliek a kňazov, pretože v očiach všetkých bola nanajvýš roztomilá a láskavá. Teraz nastala doba, v ktorej mala začať poznávať všetko dobro, ktoré dostávala v inom svetle a iným poznaním; najmä to, ktoré sa získava vzdialením a nedostatkom toho dobra; aby ho použila pre konanie tých cností, ktoré vznikajú porovnávaním medzi stavom priazne a útechy a stavom opustenosti, vyprahlosti a protivenstiev.</p>

  <p>678. Prvá žalosť, ktorú naša Kňažná prežila, bola, že Pán prerušil ustavičné videnia, ktoré Jej doteraz udeľoval. Cítila nad tým obzvlášť veľký zármutok, pretože to bola nová a nezvyklá skúsenosť a bolesť nad tou stratou bola úmerná k veľkosti a vzácnosti pokladu, ktorý Jej odňali. A tiež svätí anjeli sa Jej skryli a pre túto stratu - hľadieť na tak mnoho vznešených nebeských bytostí - ktorá prišla náhle (hoci neviditeľne Ju neprestali obklopovať a chrániť), sa tejto prečistej duši zdalo, že je úplne opustená a ponechaná osamote v tmavej noci spôsobenej neprítomnosťou Jej Miláčika.</p>

  <p>679. Pre našu malú Kráľovnú to bolo veľké prekvapenie, lebo Pán, ktorý Ju všeobecne pripravil na prichádzajúce utrpenie, Jej nepovedal podrobnosti, v čom bude pozostávať. A pretože nevinné srdce tejto nanajvýš jednoduchej Holubičky nemalo žiadne domnienky a netvorilo si praktické závery okrem tých, ktoré sa zrovnávali s Jej pokorou a neporovnateľnou láskou, vysvetľovala si všetko podľa toho istého svetla. Vo svojej pokore sa začala domnievať, že si nezaslúži naďalej prítomnosť a dostávanie toho Dobra, ktoré stratila následkom svojej nevďačnosti. A vo svojej planúcej láske začala po Ňom vzdychať a túžiť s takými veľkými a láskyplnými citmi a zármutkom, že nemožno nájsť slová pre ich vyjadrenie. I obrátila sa v tomto novom stave s celou dušou k Pánovi a volala k Nemu:</p>

  <p>680. "Najvyšší Bože a Pane všetkého tvorstva, nekonečný vo svojej štedrosti a bohatý v milosrdenstve, vyznávam, Pane môj, že taký biedny tvor si nemôže zaslúžiť Tvoje dobrodenia a moja duša sa s najväčším zármutkom obviňuje z nevďačnosti a zo straty Tvojho priateľstva. Ak moja nevďačnosť zatienila Slnko, ktoré ma oživovalo, posilňovalo a osvecovalo a ak som bola nedbalá pri vzdávaní vďaky za tieto veľké dary, uznávam, môj Pane a Pastier, hriešnosť svojej veľkej nedbalosti. Ak som ako nevedomá a prostá ovečka nevedela byť vďačná a nekonala som, čo bolo v Tvojich očiach najmilšie, pohliadni na mňa, ako ležím pred Tebou tvárou v prachu zeme a prosím, aby si ma Ty, ktorý sídliš na výsosti, pozdvihol z mojej chudoby a opustenosti. Tvoje mocné ruky ma spravili (Jób 10,8) a Ty poznáš povahu našu (Ž 102,14) a vieš, do akej nádoby si vložil svoje poklady. Duša moja hynie v horkosti(Ž 30,11) za Tvojej neprítomnosti, lebo Ty jediný si najsladší život a iba ty môžeš obnoviť jej vädnúci život. Ku komu mám ísť za Tvojej neprítomnosti? Kam mám obrátiť svoje oči bez svetla, ktoré by ich riadilo? Kto ma poteší, keď ma všetko zarmucuje? Kto ma zachráni pred smrťou, keď niet viac žiadneho života?"</p>

  <p>681. Obrátila sa tiež na anjelov a bez prestania pokračovala vo svojich láskyplných túžbach hovoriac im: "Nebeské kniežatá, vyslanci veľkého a najvyššieho Kráľa a najvernejší priatelia mojej duše, prečo ste ma aj vy opustili? Prečo ste aj vy odo mňa odvrátili svoje milé tváre a nechcete so mnou hovoriť? Ale nedivím sa, páni moji, vašej neľúbosti, keď som si pre svoju nevďačnosť zaslúžila padnúť do nemilosti vašej i môjho Stvoriteľa. Nebeské svetlá, osvieťte moju nevedomosť v tejto veci a ak som spravila chybu, opravte ma, vyproste mi od Pána odpustenie. Najušľachtilejší dvorania nebeského Jeruzalema, majte zľutovanie s moju bolesťou a opustenosťou: povedzte mi, kde je môj Milý; povedzte mi, kam sa skryl (Vľp 3,3). Povedzte mi, kde Ho nájdem bez toho, aby som sa musela túlať po okolí (Vľp 1,6) a bez hľadania v zhromaždeniach všetkých tvorov. Avšak beda mi, lebo vy mi neodpovedáte a dobre poznáte skrýšu môjho Ženícha, pretože pred vašimi zrakmi nikdy neskrýva svoju tvár a krásu!"</p>

  <p>682. Na to sa obrátila k všetkým ostatným tvorom a neprestajnou túžbou svojej lásky hovorila k nim slová: "Nepochybne aj vy, ktorí ste vďační a vyzbrojení proti nevďaku, ste zaujatí proti tej, ktorá bola nevďačná. A hoci z dobrotivosti Pána dovoľujete mi ostávať medzi vami, hoci som taká nehodná, tým nemôžete uspokojiť moju túžbu. Veľmi krásne a rozsiahle ste, nebesia, krásne a trblietavé sú planéty a všetky hviezdy, krásne a mocné sú živly, zem je ozdobená a zaodiata voňavými rastlinami, bylinami, vo vodách sú nesčíselné množstva rýb, obdivuhodné je vzdúvanie mora (Ž 92,4), rýchle sú vtáky vo svojej operenej podobe, skryté sú minerály, smelé sú zvieratá vo svojej sile a toto všetko slúži ako nenáhly vzostup a v ľúbeznej harmónii učí o ceste k môjmu Milému. Sú to však iba nepriame chodníky pre toho, kto Ho miluje; keby som po nich rýchle bežala, nakoniec by som zistila, že som bez svojej spásy, lebo s odmeraným približovaním sa týchto tvorov k Jeho nezmerateľnej veľkomyselnosti môj beh ma neuspokojil, môj zármutok nie je zmiernený, moje bolesti nepoľavili, moja úzkosť vzrastá, moja túžba sa zväčšuje, moje srdce sa rozohňuje a omdlievam láskou, ktorú nemožno zhasiť obyčajnými pozemskými vecami. Ó, sladká smrť, keď je vzdialený môj život! Ó, bolestný je život za neprítomnosti mojej vlastnej duše a môjho Miláčika! Čo mám robiť? Kam sa obrátiť? Ako môžem žiť a ako môžem zomrieť? Keď nedostávam život, ktorá moc ma udrží? Ó, vy všetky tvory, s vašou stále sa obnovujúcou existenciou a dokonalosťou, podajte mi také dôkazy o mojom Pánovi, pozorujte a viďte, či je taká bolesť ako bolesť moja!"</p>

  <p>683. Naša nebeská Pani poľavovala svojmu zármutku v mnohých iných hovoroch a prejavovala ho slovami, aké žiaden iný stvorený rozum nemôže vymyslieť, lebo iba Ona mala rozum a lásku pre dostatočné posúdenie, čo to znamená pre dušu, ak sa z nej vzdiali Boh, lebo iba Ona Ho poznala a tešila sa z Jeho prítomnosti s najväčšou blaženosťou. Ale keď i anjeli vo svätom a láskyplnom závodení boli plní obdivu pri pohľade na obyčajného tvora, aj to iba slabé dieťa, ktoré konalo také rozmanité úkony nanajvýš múdrej pokory, viery, lásky, túžby a také vzlety milujúceho srdca, kto bude môcť vysvetliť zaľúbenie a radosť, akú Pán nachádzal v duši tejto vyvolenej a v Jej prejavoch túžby a lásky, z ktorých každý zranil srdce Jeho Velebnosti a ktoré vychádzali z väčšej a láskyplnejšej zbožnosti, než akú mali serafíni? A keď ani oni všetci, jestvujúci stále v prítomnosti Božej, nemohli konať alebo napodobniť príklad najsvätejšej Márie, ani splniť zákony lásky tak dokonale ako Ona za neprítomnosti a skrytosti svojho Boha, akú záľubu musela mať Najsvätejšia Trojica v tomto Tvorovi! Toto je tajomstvo skryté pred našou maličkosťou; patrí sa však, aby sme ho ctili s obdivom a obdivovali so všetkou úctou.</p>

  <p>684. Naša najnevinnejšia Holubička nenachádzala žiaden pokoj, ani Jej srdce nenašlo miesto, na ktorom by spočinula Jej túžba (Gn 8,9), keď s takým neustálym vzdychaním povznášala sa cez všetko tvorstvo a ďaleko nad neho. Mnohokrát sa snažila so slzami a láskyplnými žalobami priblížiť sa k Pánovi, obracala sa k svojim anjelom strážcom a hovorila všetkým tvorom, ako by boli schopní myslieť; potom svojím prenikavým rozumom a najvrúcnejšími citmi sa vzniesla k najvyšším príbytkom, kde sa stretávala s najvyšším Dobrom a spolu s Ním prežívala nevýslovné rozkoše. Avšak najvyšší Pán, Jej milovaný Ženích, ktorý Jej dovolil vlastniť Ho, ale nie tešiť sa z Neho ako predtým, tým, že Ho vlastnila, stále viac roznecoval Jej čisté srdce, rozmnožoval Jej zásluhy a zahrňoval Ju stále novými, hoci skrytými darmi, aby Ho tým viac mohla milovať, čím viac Ho vlastnila a čím viac Ho milovala, aby Ho tým väčšou dychtivosťou a vynaliezavosťou svojej plamennej lásky hľadala. "Hľadám Ho," hovorila nebeská Kňažná, ale nenachádzam Ho. (Vľp 3,1); vstala som a chodila po uliciach a námestiach Božieho mesta. Obnovila som svoje starosti, ale beda mi! Z mojich rúk kvapkala myrha, (Vľp 5,5), moja snaha nič neprospieva, moja námaha iba rozmnožuje moju bolesť. Môj milý sa vzdialil. Volám Ho a On mi neodpovedá; obraciam svoje oči, aby som Ho hľadala, ale strážcovia a dozorcovia mesta a všetky tvory ma znepokojujú a urážajú môj zrak. Dcéry jeruzalemské, sväté a spravodlivé duše, prosím vás a zaprisahám, ak stretnete môjho Milého, povedzte Mu, že omdlievam a umieram láskou."</p>

  <p>685. V takom nežnom a láskyplnom nariekaní pokračovala niekoľko dní vydávajúc ako skromný nardový klas ľúbeznú vôňu lásky. Pán však ostával nepohnutý Jej vrúcnou túžbou a skrýval sa v hlbokých tajomstvách Jej najvernejšieho srdca. Božská Prozreteľnosť pre svoju väčšiu slávu a pre rozmnoženie zásluh svojej Nevesty predlžovala toto utrpenie, takže trvalo nejaký čas, ale nie príliš dlho. Preto naša nebeská Pani v tej dobe vytrpela väčšie duchovné muky a úzkosti ako všetci svätí dohromady, pretože už Ju začínal znepokojovať strach, že stratila Boha a upadla u neho do nemilosti vlastnou vinou. Nikto nemôže odhadnúť alebo vedieť, jedine sám Pán, aký veľký bol zármutok a žiaľ Jej planúceho srdca, ktoré tak veľmi milovalo. Zvážiť ťarchu tohoto zármutku patrí iba Bohu samotnému. Aby ho mohla precítiť v celom rozsahu, Boh ju nechal v preveľkej úzkosti a strachu, že Ho stratila.</p>

  <h2 id="toc_2">Poučenie, ktoré mi dala moja Pani a Kráľovná</h2>

  <p>686. Dcéra moja, všetky dobrá oceňujeme podľa toho, ako ich cenia tvory; a vážia si ich iba na toľko, na koľko ich pokladajú za dobré. Pretože však je iba jediné pravé Dobro a všetky ostatné dobrá sú neskutočné a zdanlivé, preto iba toto najvyššie Dobro sa má uznávať a oceňovať. Iba vtedy si Ho budeš naozaj vážiť a milovať, keď Ho budeš prežívať a ceniť si Ho nad všetky stvorené veci. Podľa toho, ako Ho budeš ceniť a milovať, môžeš merať tiež bolesť nad Jeho stratou. Podľa toho môžeš trochu poznať moje pocity v tom čase, keď sa odo mňa všemohúci Boh vzdialil a ponechal ma v obavách, že som Ho snáď svojou vinou stratila. Keby ma Pán sám nebol zachoval, tie bolesti, úzkosti a sila lásky by ma iste mnohokrát pripravili o život.</p>

  <p>687. Predstav si teda, aký veľký by mal byť zármutok nad skutočnou stratou Boha hriechom, keď bez zlých následkov hriechu neprítomnosť pravého Dobra mohla spôsobiť také hrozné utrpenie duši, ktorá pritom vedela, že Ho v skutočnosti nestratila, že je dosiaľ s ňou, hoci predbežne skrytý a utajený pred Jej vedomím. Zdá sa však, že táto múdrosť je vzdialená pre rozum zmyselných ľudí, ktorí v najprevrátenejšej zaslepenosti stále prikladajú veľkú dôležitosť viditeľným a zdanlivým dobrám a trápia i zarmucujú sa, kedykoľvek ich postrádajú. Pretože nikdy neokúsili a nepoznali najvyššie a jediné pravé Dobro, ani Naň nepomyslia a nepočítajú s Ním. A hoci môj najsvätejší Syn priniesol liek proti tejto hroznej nevedomosti zavinenej dedičným hriechom tým, že pre nich zabezpečil vieru a lásku, poskytol im možnosť do istej miery poznať a okúsiť Dobro, aké nikdy neokúsili; a predsa, ó tie bolesti, ako ľahko lásku premárnia a odstrčia bokom kvôli nejakej malej záľube a rozkoši a ako často viera ostáva bez ovocia a má v pätách smrť! Synovia tmy žijú tak, ako by mali iba nepravé alebo neisté spojenie s večnosťou.</p>

  <p>688. Varuj sa, duša moja, takto zľahčovať nebezpečenstvo; prebuď sa a ži stále bdelá a pripravená na útok nepriateľov, ktorí nikdy nespia. Uvažuj vo dne v noci, ako by si sa zabezpečila proti strate najvyššieho Dobra, ktoré miluješ. Nepatrí sa, aby si spala alebo driemala medzi neviditeľnými nepriateľmi. Ak sa ti tvoj Milovaný skryje, dôveruj trpezlivo a stále Ho pozorne hľadaj, lebo nepoznáš Jeho tajné súdy. Po dobu Jeho neprítomnosti a pokušení nazhromaždi si olej lásky a dobrých úmyslov, aby ti nechýbali v čase potreby, aby si nebola odmietnutá s nemúdrymi a neopatrnými pannami.</p>

</body>

</html>