<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 8.</h1>

  <h2 id="toc_1">O cnosti lásky našej Panej, najsvätejšej Márie</h2>

  <p>516. Najvznešenejšia cnosť lásky je pani, kráľovná, matka, život a krása všetkých iných cností; láska ovláda, podnecuje a vedie ich ku konečnému a pravému cieľu a k najvyššej dokonalosti, zachováva ich a pôsobí na ich vzrast, osvecuje a krášli ich, dodáva im život a pôsobivosť. Ak ostatné cnosti dávajú tvorom časť svojej dokonalosti, láska im dáva dokonalosť samu a doplňuje ich. Bez lásky všetko má malú cenu, je temné, slabé, bezživotné a neprospešné, nemá podstatu alebo príslušenstvo pravej životnosti. Láska je láskavá, trpezlivá, tichá, nezávidí, nevypína sa, nie je urážlivá, netúži po zisku, ale ochotne všetko rozdáva, je príčinou všetkého dobrého a neprivoľuje k ničomu zlému, pokiaľ sa jej týka (1Kor 13,4), najplnšie sa podieľa na pravom a najvyššom Dobre. Ó, cnosť všetkých cností a najvyšší poklad nebies! Ty jediná máš kľúč k raju! Ty si úsvit večného svetla, slnko dňa večnosti, oheň, ktorý očisťuje, víno, ktoré opája novou rozkošou, nektár, ktorý rozradostňuje, sladkosť, ktorá bez prestania nasycuje, komnata odpočinku pre dušu, láska tak dôverná, že nás činí jedno s Bohom (Ján 17,21), tým putom, ktoré nás spája s večným Otcom a Synom i s Duchom Svätým.</p>

  <p>517. Táto cnosť je zo všetkých cností najlepšia a pre jej vznešenosť náš Boh a Pán, podľa epištoly sv. Jána, prial si poctiť seba alebo poctiť túto cnosť tým, že sa nazval Láskou (1Jn 4,16). Je mnoho príčin, prečo katolícka Cirkev pripisuje božskú dokonalosť všemohúcemu Otcovi, múdrosť Synovi a lásku Duchu Svätému. Lebo Otec je počiatok, Syn je splodený Otcom Božskou múdrosťou a Duch Svätý pochádza od oboch vďaka vôli. Avšak meno Láska a dokonalosť s ňou spojená pripisuje sa Pánovi samému, bez rozoznávania Osôb, lebo evanjelista hovorí bez rozlišovania: "Boh je Láska". Táto cnosť má v Pánovi prednosť, je koncom či cieľom všetkej Jeho činnosti vnútornej a vonkajšej či viditeľnej. Lebo jednak všetok božský postup (totiž vnútorné pôsobenie Božstva) ústi vo vzájomnom spojení a láske troch božských Osôb, a tak tvorí nerozlučný zväzok jednoty a nerozdielnosť božskej podstaty prislúchajúce jednému a tomu istému Bohu. Jednak zas diela vonkajšie, najmä tvory, sú plody božskej lásky a sú určené pre ňu, takže vychádzajúc z toho nesmierneho mora božskej štedrosti tiež sa dobročinnosťou a láskou vracajú k tomu istému žriedlu, z ktorého vyšli. Je vlastnosťou lásky, že oproti všetkým iným cnostiam a darom sa dokonale podieľa na božských cnostiach; rodí sa z jedného žriedla a smeruje k tomu istému späť a je viac primeraná tomuto večnému žriedlu, než všetky ostatné cnosti. Ak nazývame Boha našou nádejou, našou trpezlivosťou alebo našou múdrosťou, je to preto, že ich prijímame z Jeho ruky, a nie preto, že tieto dokonalosti sú v Bohu tak ako v nás. Ale Boha nazývame našou láskou nielen preto, že ju dostávame od Boha a pretože On nám ju udeľuje, ale preto, že On sám je podstata lásky, prekypujúcej touto božskou dokonalosťou, ktorú si predstavujeme ako podobu a vlastnosť Jeho božstva, ktorá tečie do našej duše a pretvára ju dokonalejšie a hojnejšie ako ktorákoľvek iná cnosť.</p>

  <p>518. Iné obdivuhodné vlastnosti lásky sa prejavujú vzťahom medzi Bohom a nami; pretože táto cnosť je príčina nášho bytia a tiež náš najvyšší cieľ, ktorým je Boh sám, je tiež pohnútkou a ideálom našej príchylnosti a lásky k Pánovi. Ak nás nestačí pohnúť k milovaniu Boha vedomie, že Boh sám osebe je najvyššie a nekonečné dobro, malo by nás k tomu pohnúť vedomie, že je naše vlastné najvyššie Dobro. Ak sme nemohli vedieť, ako Ho máme milovať prv, než nám dal svojho Jednorodeného (1Jn 4,10), zaiste nemôžeme ničím ospravedlniť našu nelásku k Nemu po Jeho príchode. Mohli sme byť zbavení tejto zodpovednosti, keď sme neboli schopní zaslúžiť si také dobrodenie, ale teraz, keď sme prijali túto milosť bez našej zásluhy, zaiste nemôžeme ospravedlniť svoj nevďak za také dobrodenie.</p>

  <p>519. Príklad, ktorý nám dáva božská láska, ukazuje tým viac veľkosť tejto cnosti, hoci mi je veľmi ťažké vysvetliť môj pojem o tejto veľkosti. Keď Kristus Pán založil svoj najdokonalejší zákon lásky a milosti, napomínal nás, aby sme boli dokonalí nasledovníci nášho nebeského Otca, ktorý dáva slnku vychádzať nad zlých i dobrých (Mt 5,45). Také učenie a taký príklad mohol dať ľuďom iba On, sám Syn večného Otca. Medzi všetkými viditeľnými tvormi nie je žiaden taký ako slnko, aby mohol byť prirovnaný k božskej láske a ukázať nám, ako ju napodobiť. Lebo táto veľkolepá hviezda, zo svojej vlastnej prirodzenosti, bez váhania a úplne podľa svojej vrodenej vlastnosti vydáva svoje svetlo na všetky strany a bez rozdielu všetkým, ktorí sú schopní prijímať ho a nikdy neodoprie alebo nezadržuje svoju blahodarnú činnosť. A robí tak bez toho, aby túžilo po uznaní, neukladá nikomu žiadne povinnosti, nežiada žiadnu láskavosť alebo odplatu, nehľadá na osvecovaných predmetoch nejaké predchádzajúce dobrá, podľa ktorých by svoje svetlo odmeriavalo, ani nečaká žiaden prospech za udeľovanie svojho požehnaného svetla, na ktorom sa podieľajú všetci bez rozdielu.</p>

  <p>520. Kto by pri uvažovaní o vznešených vlastnostiach tejto stvorenej lásky nepoznal znaky nestvorenej Lásky, ktorá je za ňou? A kto by sa nehanbil, ak ju zanedbáva napodobniť? Kto si môže namýšľať, že má pravú lásku, ak nenasleduje jej pravzor? Je síce pravda, že naša dobrotivosť a láska nemôže vzbudiť dobrotu v predmetoch našej lásky, ako to robí nestvorená Láska Pána, predsa však, i keď nemôžeme svojou dobrotivosťou spraviť dobrými tých, ktorých milujeme, môžeme ponúkať dobro lásky všetkým nevyhľadávajúc pritom žiadne výhody pre seba, bez uvažovania a skúmania koho máme milovať a aký prospech môžeme očakávať za svoju ochotu. Nechcem, aby to niekto rozumel tak, ako by som hovorila, že láska nie je slobodná, alebo že Boh bol pre nejakú prirodzenú potrebu prinútený, aby nás stvoril. Všetky vonkajšie či viditeľné diela, ktoré pozostávajú zo stvorení, sú dobrovoľné skutky Božie. Príklad, aký nám podáva božská Láska, ukazuje ináč, najmä že slobodná vôľa nesmie sa pliesť alebo robiť násilie náklonnosti a núteniu lásky; ale pri napodobnení najvyššieho Dobra, ktoré nijako neprekáža božskej vôli v jej náklonnosti činiť dobro, ľudská vôľa musí povoliť podnetu a nutkaniu náklonnosti lásky, aby prejavila svoje dobro. Takým spôsobom je božská vôľa nutkaná rozdeliť lúče svojho neprístupného svetla všetkým tvorom podľa schopnosti každého z nich, bez akejkoľvek predchádzajúcej dobroty, služby alebo dobrodenia z ich strany i bez očakávania nejakej odplaty neskoršie, pretože božská Dobrota nič nepotrebuje.</p>

  <p>521. Toto je čiastka prirodzenej lásky v jej božskom pôvode, v Bohu. Okrem Boha samého ju nájdeme v najplnšej možnej dokonalosti, akej je tvor schopný jedine v najsvätejšej Márii a v Nej máme i vzor, ktorému sa môžeme viac priblížiť v našej láske. Samozrejme, že svetlo, ktoré vychádza z nestvoreného Slnka lásky, v ktorom je obsiahnuté bez hraníc a obmedzení, daruje sa tvorom, i tým najvzdialenejším, v poriadku a miere stanovenej každému podľa blízkosti alebo vzdialenosti od božského zdroja. A tento poriadok ukazuje plnosť a dokonalosť božskej Prozreteľnosti, pretože bez neho by táto Prozreteľnosť ukazovala isté nedostatky, zmätok a nesúlad v tvorstve, čo sa týka podieľania sa na Jeho dobrote a láske. Prvé miesto po Bohu samom v rozdeľovaní božskej Lásky patrilo Duši a Osobe, ktorá bola súčasne nestvoreným Bohom a stvoreným človekom, pretože najvyššia milosť a podieľanie sa v láske, sa prirodzene nachádzali tam, kde bolo najužšie a najdôvernejšie spojenie s Bohom, ako vždy bolo a bude večne v Kristovi, našom Pánovi.</p>

  <p>522. Druhé miesto patrí Jeho najsvätejšej Matke Márii, v ktorej dobrota a božská láska zvláštnym spôsobom našli miesto svojho odpočinku, lebo podľa nášho pojmu nestvorená Láska nemôže dosiahnuť pokoj, kým nenájde tvora, ktorému by sa mohla darovať v takej veľkej plnosti, aby sa láska a príchylnosť celého ľudského pokolenia v celej plnosti odrážala v tej Bytosti samej. Bolo určené, aby táto vyvolená Bytosť sama osebe bola obdarená darmi lásky bez obmedzenia a nedostatkov zvyčajných u ostatných smrteľníkov nakazených hriechom tak, aby Ona sama osebe bola schopná vyrovnať nedostatky ostatných tvorov a vynahradiť za nich čo možno najväčšou vzájomnou láskou. Mária bola sama vyvolená zo všetkých tvorov, aby napodobnila Slnko spravodlivosti v láske (Veľp. 4,9) a verne zobrazovala túto cnosť podľa Originálu. Ona sama vedela milovať vrúcnejšie a dokonalejšie ako všetci ostatní tvorovia dohromady, vedela milovať Boha celkom a kvôli Nemu, čisto, mocne a bez chyby a tiež vedela ako milovať tvorov pre Boha a podobným spôsobom ako Jeho. Jedine Ona náležite vyhovovala pohnútkam lásky a svojej šľachetnej náklonnosti milovať najvyššie Dobro ako najvyššie Dobro, bez akéhokoľvek vedľajšieho úmyslu; a milovať tvory pre ich účastenstvo v Bohu, bez pomyslenia na nejaký zisk alebo odmenu za svoju lásku. V dokonalom napodobnení nestvorenej Lásky Mária bola schopná svojou láskou i vedela akým spôsobom milovať, aby ten, koho milovala, stal sa lepší; preto svojou láskou urobila lepšími nebo i zem a všetky veci, ktoré existujú okrem Boha.</p>

  <p>523. Keby láska tejto veľkej Panej bola položená na váhu na jednu stranu a láska všetkých ľudí i anjelov na druhú, Jej láska by tú ich oveľa prevažovala, lebo Ona ich všetkých predstihla poznaním podstaty a akosti božskej Lásky, a preto iba Mária ju vedela napodobniť s náležitou dokonalosťou a nad všetky možnosti všetkých rozumových tvorov. Touto preveľkou láskou a dobrotou zaplatila dlžobu nekonečnej lásky, ktorou sú tvory povinné Pánovi toľko, koľko od nich mohol požadovať, lebo ich láska k Nemu nemôže mať nekonečnú cenu, pretože je to nemožné. Tak ako bola láska a dobrotivosť najsvätejšej duše Ježiša Krista primeraná spojeniu božstva s človečenstvom, tak i veľkosť lásky Márie bola úmerná Jej vznešenosti, ktorú Jej udelil večný Otec, keď určil, aby ako Matka počala a porodila Jeho Syna pre spásu sveta.</p>

  <p>524. Z toho môžeme vyrozumieť, že všetky dary a všetko požehnanie tvorov závisí akosi na oddanosti a láske blahoslavenej Panny k Bohu. Jedine v Nej na tomto svete mohla božská láska dosiahnuť najvyššiu a konečnú dokonalosť. Ona zaplatila celú dlžobu lásky naraz, keď všetci ľudia boli neschopní zaplatiť ju, ba ani pochopiť veľkosť svojho dlhu. Ona svojou najdokonalejšou láskou prinútila večného Otca, aby obetoval svojho najsvätejšieho Syna pre Ňu a pre vykúpenie celého sveta; lebo keby Mária milovala menej a keby Jej láska bola nedostatočná, bolo by to na závadu pri príprave pre Jeho vtelenie. Ale akonáhle sa našiel tvor, ktorý sa podobal Bohu tak veľmi ako Ona, malo to takmer prirodzene za následok, aby k Nej zostúpil, čo aj skutočne urobil.</p>

  <p>525. Taký význam majú slová Ducha Svätého, keď nazýva Máriu Matkou krásneho milovania (Sir 24,24), ako bolo vhodne vysvetlené v pojednaní o nádeji. Tieto slová vzhľadom k Márii znamenajú: Mária je Matka Toho, ktorý je našou sladkou láskou, Ježiša, nášho Pána a Vykupiteľa, ktorý sa stal najkrajším z ľudského pokolenia, božskou, nekonečnou a nestvorenou krásou a ľudskou prirodzenosťou, bezúhonná a bez poškvrny, ktorej nechýbala žiadna krása milosti, akú Jej Božstvo mohlo udeliť. (1 Pt 2,22). Ona je tiež Matka krásnej lásky, lebo Ona jediná splodila vo svojej duši dokonalú lásku a dobrotivosť a najkrajšie milovanie. Všetky ostatné tvory dohromady nemohli dosiahnuť krásu a bezchybnosť Jej lásky, pretože ich láska sa nemohla nazvať absolútne krásnou. Ona je Matka i našej lásky, pretože Ona ju stiahla na svet pre nás; Ona ju pestovala pre nás; Ona nás učila poznávať a osvedčovať ju; nie je žiaden iný tvor na nebi alebo na zemi, ktorý by mohol byť takým učiteľom tejto krásnej lásky pre ľudí alebo anjelov. Preto všetci svätí sú iba lúče tohoto slnka a potôčky tečúce z tohoto oceánu; tým lepšie budú vedieť milovať, čím viac sa budú podieľať na láske a dobrote najsvätejšej Márie a nakoľko sa im podarí čo najdokonalejšie Ju napodobniť.</p>

  <p>526. Žriedlom tejto lásky a dobroty našej Kňažnej Márie boli Jej hlboké vedomosti a múdrosť, ktoré čerpala ako z vliatej viery a nádeje, tak i z darov vedomostí, schopností a múdrosti, ktoré Jej udelil Duch Svätý; ale zo všetkých žriedel Jej lásky najväčšie boli priame a nepriame videnia Božstva. Všetkými týmito prostriedkami dosiahla najvyššie poznanie nestvorenej Lásky a pila priamo z jej žriedla, a tak sa naučila, ako sa má Boh milovať pre Neho samého a tvory pre Boha a tiež ako cvičiť a osvedčovať túto lásku s najvrúcnejšou a najhorlivejšou žiadosťou. Moc Božia mohla v Nej pôsobiť podľa svojho zaľúbenia, pretože Ju nezdržiavali žiadne prekážky, nepozornosť, nevedomosť alebo nedokonalosť, ani žiadne kolísanie vôle tejto Kráľovnej. To však nebolo možné u iných tvorov, pretože žiaden nemal také dispozície ako najsvätejšia Mária.</p>

  <p>527. U Nej sa splnilo to veľké prirodzené i božské prikázanie: "Milovať budeš Pána Boha svojho z celého srdca svojho, z celej duše svojej a zo všetkej sily svojej." Jedine Mária splnila túto povinnosť a splatila dlžobu všetkých ľudí, čo títo v tomto živote a pokiaľ neuzrú Boha, nemôžu dostatočne splniť. Táto Pani plnila toto prikázanie lásky dokonalejšie za svojho života ako svätí môžu vo večnej blaženosti. Okrem toho Ona splnila tiež Božie úmysly týkajúce sa tohoto prikázania, najmä, že neostalo bez úžitku a ako zmrhané putujúcimi ľuďmi na zemi; lebo najsvätejšia Mária sama ho úplne posvätila a splnila za všetkých a doplnila svojou láskou všetko, čo chýbalo od ľudí pre plnenie tohto prikázania. A možno keby Boh v počte smrteľníkov nebol predvídal Máriu, našu Kráľovnú, nebol by toto prikázanie dal v tejto forme. Ale kvôli Nej ho ráčil dať; Jej sme dlžní nielen za toto prikázanie dokonalej lásky, ale i za to, či ho ľudstvo náležite a dostatočne plní.</p>

  <p>528. Ó, najsladšia a najkrajšia Matka krásnej lásky a dobroty! Nech Ťa všetky národy poznajú a všetky pokolenia blahoslavia a nech Ťa všetko tvorstvo chváli a velebí! Ty jediná si dokonalá, milovaná a vyvolená za Matku nestvorenej Lásky. Ona Ťa stvorila a určila, aby si žiarila ako slnko svojou najkrajšou a najdokonalejšou láskou (Veľp. 6,9)! Dovoľ nám, biednym synom Evy, priblížiť sa k tomuto slnku, aby nás osvietilo a roznietilo. Popraj nám, Pane, priblížiť sa k tejto Matke, aby sme sa znovu zrodili v láske. Dopraj nám prístup k tejto Učiteľke, aby sme sa naučili bezchybnej láske, náklonnosti a dobrotivosti. Láska je schopnosť, ktorá sa teší a uspokojuje s tým, čo miluje. Náklonnosť je vyvolenie a oddelenie milovaného od ostatných toho druhu a spolu s dobrotivosťou vytvára vysokú vážnosť a oceňovanie dobier milovaného. To všetko sa naučíme od Matky pravej lásky, pretože Jej láska má všetky tieto kvality. Od Nej sa učíme milovať Boha pre Neho samého, spokojne odpočívať v Ňom celým svojím srdcom; naučíme sa, aby sme Mu vyhradzovali zvláštne miesto v našej láske oddelené od všetkého, čo nie je Boh, lebo ak milujeme spolu s Ním aj iné veci, tým iba zoslabujeme svoju lásku k Bohu; naučíme sa Ho správne oceňovať a vážiť si Ho viac ako zlato. Všetky drahé veci pri porovnaní s Ním sú bezcenné a všetka krása je ohavnosť a všetko, čo je veľké a drahocenné telesným očiam, stáva sa opovrhnutiahodné a bezcenné. O účinkoch tejto lásky najsvätejšej Márie pojednáva celý tento životopis a celá zem i nebo sú nimi zaplnené. Preto nebudem Ďalej popisovať podrobnejšie to, čo nemôže vyjadriť žiaden ľudský jazyk ani žiadne slová ľudí alebo anjelov.</p>

  <h2 id="toc_2">Poučenie, ktoré mi dala Kráľovná nebies</h2>

  <p>529. Dcéra moja, ak si pre materinskú náklonnosť prajem, aby si ma nasledovala a napodobnila vo všetkých cnostiach, tak zvlášť ti oznamujem a prehlasujem svoju žiadosť, že by som rada videla, aby si ma nasledovala v cnosti lásky, lebo to je cieľ a koruna slávy všetkých ostatných cností. Prajem si, aby si napäla všetky sily v snahe vytvoriť vo svojej duši s najväčšou dokonalosťou všetko, čo si poznala o mojej láske. Rozsvieť lampu svojej viery a rozumu, aby si mohla nájsť peniaz nesmiernej ceny (Lk 15,8) a keď ho nájdeš, zabudni na všetko a pohrdni všetkým pozemským a porušiteľným. A v duchu znovu a znovu rozjímaj, uvažuj a maj na zreteli nekonečné príčiny a pohnútky, ktoré činia Boha milovania hodným nad všetky ostatné veci. Aby si bola istá, že Ho miluješ dokonale a naozaj, hľadaj v sebe nasledujúce znaky a účinky tej lásky: či tvoje myšlienky a tvoje rozjímania sa zaoberajú stále Bohom, či nemáš odpor a nechuť k Jeho prikázaniam a radám, či sa bojíš uraziť Ho, či sa snažíš ihneď Ho uzmieriť, keď si Ho urazila, či ťa zarmucuje, keď vidíš, že je urážaný a či sa raduješ, keď Mu všetky tvory slúžia, či túžiš a či ťa to teší, keď stále hovoríš o Jeho láske; pozoruj, či ťa blaží spomienka na Jeho prítomnosť a či si zarmútená, keď Naň zabúdaš a keď sa od teba vzdiali, či miluješ to, čo On miluje a či máš odpor proti tomu, čo je Jemu odporné, či sa snažíš získať všetkých ľudí pre Jeho priateľstvo a milosti a či sa modlíš s dôverou; pozri, či prijímaš vďačne Jeho dobrodenia, či ich nezneužívaš, ale radšej ich obraciaš na Jeho česť a slávu, či sa snažíš potláčať všetky hnutia vášní, ktoré ťa zdržiavajú alebo prekážajú tvojej láskyplnej snahe a cnostným skutkom.</p>

  <p>530. To všetko a mnohé iné sú známky väčšej alebo menšej lásky v duši. Keď je láska vrúcna a silná, bude dbať najmä o to, aby sily duše nazaháľali i aby sa ničím nepoškvrnila, lebo to okamžite lásku zničí a zotrie. Taká duša nemá pokoj, kým neokúsi najvyššie Dobro svojej lásky, lebo bez Neho táto láska vädne, je ranená a umiera. Milujúca duša smädí po tomto víne, ktoré opája srdce a núti ho zabúdať na všetko porušiteľné a pomíňajúce (Veľp. 5,1). A pretože láska je matka a koreň všetkých cností, jej plodnosť sa ukáže hneď, akonáhle nájde v duši miesto; naplní a ozdobí ho vlastnosťami iných cností a vzniknú z nej jedna po druhej, keď sa v nich cvičí, ako hovorí apoštol (1.Kor 13,4). Duša, ktorá miluje, nielenže cíti v sebe účinky lásky, ale cez lásku si je tiež istá, že ju Boh miluje; pre božskú lásku požíva vzájomné účinky prebývania Boha v nej, takže Otec, Syn a Duch Svätý prídu a prebývajú v nej ako vo svojom chráme - a toto je požehnanie, ktoré žiadne slová a žiaden príklad v tomto smrteľnom živote nedokážu náležite vyjadriť.</p>

  <p>531. Správny poriadok tejto cnosti je, aby sme milovali Boha viac ako všetky tvory, potom seba a toho, kto je nám najbližší, totiž svojho blížneho. Boha musíme milovať s celým pochopením a múdrosťou, bez klamu, celou vôľou, bez výhrady alebo delenia, celou mysľou, bez zabúdania, bez zmenšovania, bez nedbanlivosti alebo lenivosti. Pohnútkou k milovaniu Boha nie je nič iné, než Boh sám; lebo On musí byť milovaný pre Neho samého, ako najvyššie Dobro a najdokonalejšia dobrota a svätosť. Milovanie Boha pre také pohnútky spôsobí, že tvor miluje i seba i blížneho, pretože obidvaja patria tomu istému Bohu, od ktorého dostali svoj pôvod, život i činnosť. Ten, kto miluje Boha verne pre Neho samého, bude milovať tiež všetko, čo je z Boha a čo sa nejakým spôsobom podieľa na Jeho dobrote. Preto láska pozerá na blížneho ako na dielo Božie a účastníka v Bohu a nerobí rozdiel medzi priateľom a nepriateľom. Láska hľadí iba na to, čo je Božie a čo sa vzťahuje k Nemu v iných, nezáleží jej na tom, či blížny je priateľský alebo nepriateľský, dobrodinec alebo prenasledovateľ. Pozoruje iba rozdiel v podieľaní sa v Božstve a nekonečnej dobrote a podľa tohoto pravidla miluje všetkých v Bohu a pre Boha.</p>

  <p>532. Každý iný druh lásky, ako je milovanie tvorov pre menej vznešené pohnútky, v nádeji na nejakú odmenu, na získanie vzájomnej lásky, alebo keď ich miluje skryte z nezriadenej nečistej žiadosti alebo obyčajnou ľudskou a prirodzenou láskou, i keby vyvierala z prirodzene cnostných a dobre usporiadaných pohnútok, nie je vliata láska. Pretože ľudí obyčajne pohnú k láske tieto čiastočné prednosti a sebecké i pozemské ciele, je veľmi málo takých, ktorí prijímajú a oceňujú ušľachtilosť tejto veľkodušnej cnosti a ktorí ju používajú s patričnou dokonalosťou. Oni totiž i Boha hľadajú a zaoberajú sa Ním len pre dočasné dobrá alebo pre duchovný zisk a útechu. Prajem si, dcéra moja, aby si vypudila zo srdca všetku neporiadnu lásku a žila iba v dobre sporiadanej láske, ku ktorej Najvyšší naklonil tvoju žiadosť. Keď si tak mnohokrát potvrdila, že táto cnosť je taká krásna, potešujúca a toľko hodná, aby ju všetky tvory hľadali a oceňovali, vynasnaž sa poznať celú jej hodnotu. A keď poznáš jej cenu, rozhodni sa kúpiť tento neporovnateľne vzácny klenot tým, že zabudneš a zahasíš vo svojom srdci všelijaké nedokonalé lásky. Nemiluj žiadnych tvorov ináč, než pre Boha a pre to, čo v nich vidíš, že pochádza od Boha a náleží Jemu, rovnako ako miluje nevesta všetkých služobníkov a všetko, čo je v spojitosti s domom jej ženícha, pretože je to jeho. Zabudni na lásku ku všetkému, čo sa nevzťahuje k Bohu, alebo čo nie je lásky hodné kvôli Nemu, ani nemiluj ináč, iba ako som ťa žiadala, alebo ako ti prikázal milovať Najvyšší. Či miluješ čistou láskou poznáš podľa svojho správania sa k priateľom a nepriateľom, k prirodzene príjemným a nepríjemným, k zdvorilým a nezdvorilým, ktorí majú alebo nemajú prirodzené prednosti. Žiadne také rozlišovanie nepochádza z čistej lásky, ale z prirodzenej náklonnosti a z vášnivej záľuby, ktorá sa musí ovládať, potlačiť a vykoreniť pomocou tejto výbornej cnosti.</p>

</body>

</html>