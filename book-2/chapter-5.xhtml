<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 5.</h1>

  <h2 id="toc_1">O dokonalosti najsvätejšej Márie v konaní všetkých cností a o Jej pokroku v nich</h2>

  <p>481. Cnosť je zvyk, ktorý zušľachťuje a ozdobuje rozumové schopností tvora a robí ho náchylným ku konaniu dobra. Nazýva sa to zvykom, pretože je to vlastnosť, ktorá je trvalo spojená so schopnosťami, od ktorých ju nemožno ľahko odlúčiť, čím sa líši od cnostného skutku, ktorý nie je trvalý, ale prechodný. Vytvára rýchlosť a ľahkosť v konaní toho, čo smeruje k dobru. Táto vlastnosť nie je dedičná v schopnosti samej, lebo tieto schopnosti sú ľahostajné k dobru alebo zlu. Presvätá Mária bola od prvého okamihu svojho života ozdobená všetkými cnosťami v najvyššom stupni a tie boli stále zväčšované novými milosťami a novou dokonalosťou v ich konaní. Všetky cnosti a zásluhy, ktorými Ju ruka Pána zasypávala, Ona priviedla k najvyššej dokonalosti.</p>

  <p>482. Hoci schopnosti tejto Panej a najvyššej Kňažnej v žiadnom ohľade nepodliehali neporiadku ani žiadnemu odporu, ktorý iné Adamove dietky musia premôcť (nakoľko hriech sa Jej nedotkol, ani nákaza hriechu, ktorá priťahuje k zlému a odporuje dobrému); ale cnostným zvykom tieto už dobre sporiadané schopnosti boli spôsobilé, aby sa viac a viac klonili k tomu, čo je najdokonalejšie, sväté a chvályhodné. Okrem toho Ona bola iba obyčajný tvor, schopný trpieť a bola teda podrobená bolestiam, náklonnosti k potrebnému odpočinku a k ochabnutiu, nechutí konať niektoré povinné práce, ktoré bez hriechu mohla vynechať. Návyk najvznešenejších cností Jej napomáhal, že vedela premáhať túto prirodzenú nechuť a odpor, a tak táto nebeská Kráľovná ich premáhala bez akejkoľvek slabosti a nič Ju nezdržovalo pokročiť k najvyššej dokonalosti vo všetkých svojich skutkoch.</p>

  <p>483. Následkom tejto krásy a súladu v návyku cností duša najsvätejšej Márie bola taká osvietená, zošľachtená a úplne naklonená k najvyššiemu Dobru a poslednému cieľu všetkého tvorstva, taká čulá, rýchla, zdatná a radostná v konaní cností, že keby náš slabý zrak mohol preniknúť do vnútra Jej svätej duše, našli by sme tam viac obdivuhodnej krásy ako u všetkých tvorov dohromady, ktorú prevyšuje iba krása Božia. Všetka dokonalosť tvorov bola v najčistejšej Márii ako vo svojom okruhu a strede a všetky cnosti v Nej dosiahli najvyššej dokonalosti, takže žiadnym spôsobom sa o Nej nemohlo povedať: to alebo ono Jej chýba k tomu, aby bola úplne krásna a dokonalá. Okrem vliatej cnosti mala tiež všetky získané cnosti, ktoré stále zdokonaľovala tým, že ich vykonávala. V iných dušiach jediný výkon sa nemôže nazvať cnosťou, pretože je potrebné veľa opakovaných výkonov, aby vytvorili cnosť; ale u Márie každý výkon bol taký účinný, vrúcny a úplný, že každý vynikal nad cnosti všetkých ostatných tvorov. V dôsledku toho, keď Jej výkony cností boli také časté a nechýbal im ani najmenší bod najvyššieho stupňa dokonalosti, - ako potom prevyšovali každé prirovnanie vznešené cnostné zvyky, ktoré táto nebeská Pani dosiahla svojím osobným pričinením? Cieľ, pre ktorý sa niečo koná, robí ten výkon cnostným, skutkom dobre vykonaným. U Márie, našej Panej, týmto cieľom bol sám Boh, najvyšší možný cieľ pre každú činnosť; lebo nerobila nič, o čom nebola istá, že to rozmnoží zaľúbenie a slávu Pána a to bolo pohnútkou a konečným cieľom všetkých Jej skutkov.</p>

  <p>484. Dva druhy cností, vliate a získané, sú založené na treťom druhu, ktorý sa nazýva prirodzenou cnosťou; táto sa v nás rodí ako časť našej rozumovej prirodzenosti a nazýva sa synteresis. Je to istá vedomosť prvotných základov a zásad cností k mravnému konaniu, poznané svetlom rozumu a istá náklonnosť vôle, zodpovedajúca tomuto svetlu. Taký je napr. cit, že musíme milovať tých, ktorí nám robia dobre, alebo že nemáme robiť iným, čo si neprajeme, aby iní robili nám, atď. Najsvätejšia Kráľovná mala túto prirodzenú cnosť v najdokonalejšom stupni, takže z prirodzených základných príčin odvodila všetky následky a vzťahy k hlavnému Dobru čo ako vzdialenému; lebo usudzovala z tých prvých zásad s hlbokou prezieravosťou, neuveriteľne rýchle a presne. Aby dosiahla tieto výsledky, používala svoje vliate vedomosti o stvorených veciach, najmä o ušľachtilejších a veľkých nebeských telesách, o slnku, mesiaci a hviezdach, o ich usporiadaní a živloch. Zahrňovala ich v celom rozsahu od začiatku až do konca, vyzývala týchto tvorov, aby chválili svojho Stvoriteľa a prikázala im, aby, nakoľko je to v ich moci, dvíhali a priťahovali ľudí k Bohu, aby prišli k poznaniu svojho Stvoriteľa a Pôvodcu všetkého.</p>

  <p>485. Vliate cnosti sa delia na dve triedy. Do prvej patria iba tie, ktorých bezprostredným predmetom je Boh, preto sa nazývajú teologické čiže božské cnosti; sú to viera, nádej a láska. Do druhej triedy patria tie cnosti, ktorých bezprostredným predmetom sú prostriedky alebo nejaké čestné dobro, ktoré približuje dušu k jej poslednému cieľu, k Bohu. Tieto sa nazývajú mravné cnosti, lebo sú úzko späté s pevne stanovenými zvykmi, a hoci ich je na počet veľa, môžu sa zhrnúť do štyroch, ktoré nazývame kardinálne čiže základné cnosti: opatrnosť, spravodlivosť, statočnosť a miernosť. Ako sa rôzne viditeľne prejavujú všetky tieto cnosti, to poviem neskoršie, aby som objasnila, nakoľko mi bude možné, ako všetky a každá zvlášť zdobili schopnosti najsvätejšej Márie. Teraz sa iba všeobecne zmienim, že žiadna z nich Jej nechýbala a všetky ich mala v najdokonalejšej miere; okrem toho ich ešte doplňovali dary Ducha Svätého, plody Ducha a svätosti. Boh od prvého okamihu počatia Jej vlieval všetky milosti a dary, ktoré prispievali k najvyššej kráse ľudskej duše a jej mocnosti; a to platilo aj o Jej vôli a múdrosti, takže mala vedomosti i obvyklé poznanie. Aby som to všetko povedala krátko: Boh Jej v najvyššom stupni udelil všetko dobro, ktoré Jej ako Matke svojho Syna a ako obyčajnému tvorovi mohol dať. Okrem toho všetky Jej cnosti rástli: vliate cnosti, pretože k nim pridávala cnosti získané svojimi vlastnými zásluhami a pretože ich živila a rozmnožovala svojou horlivosťou a záslužnými skutkami.</p>

  <h2 id="toc_2">Poučenie najsvätejšej Panny a Matky Božej</h2>

  <p>486. Dcéra moja, Najvyšší udeľuje všetkým smrteľníkom bez rozdielu svetlo a prirodzené cnosti; tým, ktorí sa ich pomocou a pomocou milosti pripravia, udeľuje tiež vliate cnosti, v dobe ich ospravedlnenia. Pretože je Pôvodcom prirodzenosti i milosti, rozdeľuje tieto dary väčšou alebo menšou hojnosťou podľa svojej spravodlivosti a vôle. Pri krste udeľuje cnosť viery, nádeje a lásky a s nimi iné cnosti, s ktorými má človek spolupôsobiť a snažiť sa kráčať k Bohu nielen tým, že si zachová cnosti, ktoré obdržal vo sviatostiach, ale má si získať ďalšie svojimi zásluhami a námahami. Bolo by najväčším šťastím a požehnaním pre ľudí, keby spolupôsobili s láskou, ktorú im Stvoriteľ a Vykupiteľ prejavuje, vyzdobovali si duše a vštepenými zvykmi sa oboznamovali s cnostným cvičením svojej vôle. Ale nedostatok spolupôsobenia s týmito neoceniteľnými dobrami privedie na nich najväčšie nešťastie, pretože v tejto nevernosti sa zakladá prvé víťazstvo satana nad človekom.</p>

  <p>487. Od teba, duša moja, žiadam, aby si sa s neprestajnou snahou cvičila v spolupôsobení s prirodzenými i nadprirodzenými darmi cností, aby si navykla na iné cnosti, ktoré máš rozmnožovať tým, že sa budeš často cvičiť v tých, ktoré ti Boh tak štedro a veľkomyseľne udelil. Vliate dary spojené s cnosťami, ktoré duša sama vypestovala a získala, sú ozdobou a ziskom veľkej krásy a veľmi milé v očiach Najvyššieho. Pripomínam ti tiež, moja najdrahšia, že Všemohúci veľmi štedro udelil tieto požehnania tvojej duši a obohatil ju takými veľkými pokladmi milosti, že keby si padla do nemilosti, bola by to tvoja vina a viac by si sa previnila ako mnohé ľudské pokolenia. Uvažuj a stále pamätaj na veľkú vznešenosť cností, ako osvecuje a krášli dušu, takže ani keby nebol iný zisk, tá túžba získať ju stojí za to. Čo však nad každé prirovnanie povznáša cnosť, je jej posledný cieľ, Boh sám ku ktorému musia smerovať pravda a dokonalosť, ktoré sú základom cnosti; a akonáhle cnosti dosiahnu tento cieľ, totiž Boha samého, stanú sa pre tvora základom šťastia a blaženosti.</p>

</body>

</html>