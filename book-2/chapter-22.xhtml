<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 22.</h1>

  <h2 id="toc_1">Zasnúbenie presvätej Márie s prečistým svätým Jozefom</h2>

  <p>755. V deň, o ktorom sme písali v predošlej kapitole, keď naša Kňažná Mária dokončila štrnásty rok svojho života, muži z pokolenia Júdovho a z rodu Dávidovho, ktorí boli vtedy v Jeruzaleme, sa zhromaždili v chráme. Najvyššia Pani bola tiež z toho rodu. Medzi zhromaždenými mužmi bol tiež Jozef, rodák z Nazareta, bývajúci vtedy v Jeruzaleme; bol jedným z potomkov kráľovského rodu Dávidovho. Mal vtedy vek tridsaťtri rokov, peknú postavu a príjemnú tvár, ale bol aj neobyčajne skromný a vážny; nadovšetko však vynikal čistotou v myšlienkach i v správaní sa a bol veľmi svätý vo všetkých náklonnostiach. Od dvanásteho roku svojho života zachovával sľub čistoty, ktorý urobil. Bol v treťom stupni príbuzný Panny Márie a bol známy pre svoju veľkú čistotu života, svätosť a bezúhonnosť pred Bohom i pred ľuďmi.</p>

  <p>756. Všetci títo neženatí muži sa zhromaždili v chráme a modlili sa k Pánovi spoločne s kňazmi, aby ich Duch Svätý riadil v tom, čo teraz mali urobiť. Najvyšší hovoril k srdcu najvyššieho kňaza a vnukol mu, aby dal do ruky každého mladého muža suchý prút a vyzval ich, aby každý so živou vierou prosil Boha, nech označí toho, ktorého vyvolil za ženícha Márie. A pretože všetci poznali ľúbeznú vôňu Jej cností a ušľachtilosti, povesť o Jej kráse, Jej majetok a skromnosť, Jej postavenie ako prvorodenej v rodine, každý z nich túžil po šťastí, aby Ju dostal za manželku. Iba jeden z nich, pokorný a nanajvýš spravodlivý Jozef sa považoval za nehodného pre také veľké požehnanie; pamätajúc na sľub čistoty, ktorý urobil, rozhodol sa znovu po celý život ho zachovávať; odovzdával sa úplne do vôle Božej a ponechal všetko Jeho rozhodnutiu; zároveň bol naplnený väčšou úctou a vážnosťou k najšľachetnejšej deve Márii ako ostatní.</p>

  <p>757. Keď sa tak všetci modlili, bolo vidno, že prút, ktorý držal Jozef, rozkvitol a súčasne bolo vidieť čistú bielu holubicu, žiariacu podivuhodným jasom, ako sa vznášala a spočinula na hlave svätca a pritom vnútri Jeho srdca hovoril k nemu Boh: "Jozef, služobník môj, Mária bude tvoja nevesta; príjmi Ju s úctivou pozornosťou, lebo Ona je príjemná mojim očiam, je nanajvýš čistá na duši i na tele a učiň všetko, čo ti Ona povie." Na taký prejav a dôkaz z neba kňazi prehlásili svätého Jozefa za snúbenca devy Márie vyvoleného samým Bohom. Keď Ju zavolali k zasnúbeniu, vstala táto jediná Vyvolená ako slnko, krajšia ako mesiac a vošla do zhromaždenia s tvárou krajšou ako anjel, neporovnateľná v pôvabe svojej krásy, ušľachtilosti a milosti; a kňazi Ju zasnúbili s nanajvýš čistým a svätým Jozefom.</p>

  <p>758. Nebeská Kňažná, čistejšia ako nebeské hviezdy, so slzami a smutnou tvárou, ale ako s majestátom kráľovnej, s najhlbšou pokorou, spájajúc v sebe všetky cnosti, sa rozlúčila s kňazmi, žiadala ich o požehnanie, i so svojou učiteľkou a spoločníčkami, prosiac ich o odpustenie. Ďakovala všetkým za dobrodenia, ktoré Jej preukázali v dobe Jej pobytu v chráme. Jej pokorné správanie zvyšovalo múdrosť a vhodnosť Jej slov pri konaní týchto posledných povinností v chráme, lebo pri každej príležitosti vyslovovala málo slov, ale vážnych. Opustila chrám s veľkým zármutkom, pretože tým obetovala svoje náklonnosti a túžby. V sprievode dvoch významnejších chrámových laických sluhov sa odobrala so svojím snúbencom Jozefom do Nazareta, rodného mesta týchto najšťastnejších novomanželov. Jozef, hoci sa tu narodil, vedený božským riadením i okolnosťami žil nejaký čas v Jeruzaleme. Tak sa stalo, že mal to šťastie a stal sa manželom Tej, ktorú Boh vyvolil za svoju Matku.</p>

  <p>759. Keď prišli do svojho domova v Nazarete, kde nebeská Kňažná zdedila po svojich rodičoch majetok, uvítali ich priatelia a príbuzní s radostným blahoprianím, ako je to pri takých príležitostiach zvykom. Keď nanajvýš svätým spôsobom vyhoveli obvyklým povinnostiam priateľstva a zdvorilosti a odbavili svetské povinnosti spojené s rečami a hovormi so spolublížnymi, ostali najsvätejší manželia Jozef a Mária vo svojom domove osamote a ponechaní svojim myšlienkam. U Židov bolo zvykom, že novomanželia niekoľko prvých dní manželského stavu sa venovali akémusi štúdiu či skúmaniu zvykov a povahy jeden druhého, aby boli schopní robiť vzájomné ústupky v správaní sa jeden k druhému.</p>

  <p>760. V tejto dobe svätý Jozef povedal svojej snúbenici Márii: "Moja snúbenka a Pani, ďakujem Pánovi, najvyššiemu Bohu za milosť, že ma určil za Tvojho manžela bez všetkých mojich zásluh, hoci som sa pokladal za nehodného byť v Tvojej spoločnosti; avšak Božia Velebnosť, ktorá prevyšuje nízkych, kedykoľvek si praje, preukázala mi toto milosrdenstvo a ja si prajem a dúfam, spoliehajúc na Tvoju múdrosť a cnosti, že mi budeš nápomocná a dáš Mu patričnú náhradu tým, že Mu budeme s úprimným srdcom slúžiť. Považuj ma teda za svojho služobníka a pre tú čistú lásku, ktorú má k tebe, prosím Ťa, aby si nahradzovala moje nedostatky v plnení mojich domácich povinností i v iných veciach, ktoré ako riadny manžel mám vedieť a konať; povedz mi, Pani, aké máš priania, aby som ich mohol splniť."</p>

  <p>761. Nebeská Nevesta vypočula tieto slová s pokorným srdcom a s úprimnou vrúcnosťou a odvetila svätcovi: " Majster môj, som šťastná, že Najvyšší, ktorý mi určil tento životný stav, vyvolil teba za môjho manžela a tak zrejme mi ukázal svoju vôľu, aby som ti slúžila; ale ak mi dovolíš, poviem Ti svoje myšlienky a úmysly, ktoré Ti za tým účelom prajem vyjaviť." Najvyšší pripravil úprimné a spravodlivé srdce svätého Jozefa svojou milosťou a slovami najsvätejšej Márie bol roznietený novu božskou láskou a povedal: "Hovor Pani, Tvoj služobník počúva." Pri tejto príležitosti Paniu sveta viditeľným spôsobom obklopili tisíce anjelov strážnych. Ona ich požiadala, aby boli tak prítomní, lebo Pán, aby najčistejšia Panna mohla jednať s väčšou milosťou a zásluhou, nechal Ju pocítiť úctu a vážnosť, s akou je povinná hovoriť so svojím manželom, pritom Ju ponechal Jej prirodzenej ostýchavosti a obave, akú vždy cítila, keď hovorila samotná s mužmi, pretože to nerobievala, iba ak pri nejakej príležitosti s najvyšším kňazom.</p>

  <p>762. Svätí anjeli poslúchli svoju Kráľovnú a stáli k službám viditeľní iba Jej. V tejto vznešenej spoločnosti hovorila so svätým Jozefom a povedala mu: "Môj pán a snúbenec, je spravodlivé, aby sme so všetkou úctou vzdávali chválu a česť nášmu Bohu a stvoriteľovi, ktorý je nekonečný vo svojej dobrote a nevyspytateľný vo svojich súdoch. Nám, ktorí sme tak núdzni, ukázal veľkosť svojho milosrdenstva tým, že si nás vyvolil pre svoju službu. Pokladám si za povinnosť byť Mu zaviazaná väčšou vďačnosťou, ako všetky ostatné tvory, pretože som si menej zaslúžila, ale viac obdržala z Jeho štedrej ruky, než ony. Prinútená silou tejto pravdy, ktorú mi Jeho božské svetlo dalo poznať s poznávaním zvodnosti viditeľných vecí, zasvätila som sa Bohu v útlom veku ustavičnou čistotou tela i duše; Jemu náležím a Jeho uznávam za svojho Ženícha a Pána a som pevne rozhodnutá zachovať pre Neho svoju čistotu. Prosím ťa, pane môj, pomôž mi splniť tento sľub, avšak vo všetkom ostatnom budem tvojou služobnicou, ochotnou pracovať pre pohodlie tvojho života, pokiaľ budem žiť. Vyhovej, ženích môj, tomuto môjmu predsavzatiu a učiň podobne, aby nás -keď sa ako príjemná obeť budeme obetovať nášmu večnému Bohu - prijal ako ľúbeznú vôňu a udelil nám večné dobrá, ktoré od Neho očakávame."</p>

  <p>763. Prečistý ženích Jozef, plný vnútornej radosti nad slovami nebeskej Nevesty, Jej povedal: "Pani moja, oznámením tvojho čistého a vítaného zmýšľania, si prenikla a rozšírila moje srdce. Neoznámil som Ti svoje zmýšľanie, kým som nepoznal Tvoje. Aj ja sa považujem Pánovi všetkého tvorstva byť viac zaviazaný vďačnosťou, než ostatní ľudia, lebo veľmi skoro ma volal svojím osvietením, aby som Ho úprimným srdcom miloval; a prajem si, aby si vedela, Pani, že vo veku dvanástich rokov som tiež sľúbil slúžiť Najvyššiemu v ustavičnej čistote. Preto teraz s radosťou potvrdzujem tento sľub, aby som neprekážal Tvojmu; za prítomnosti božskej Velebnosti sľubujem, že Ti budem pomáhať, pokiaľ mi bude možné, aby si Mu slúžila a milovala Ho podľa svojho priania. S pomocou Božou budem Tvojím verným služobníkom a spoločníkom a prosím Ťa, prijmi moju čistú lásku a považuj ma za svojho brata bez toho, aby si pestovala nejakú inú lásku okrem tej, ktorou si povinná Bohu a po Bohu mne." Pri tomto rozhovore Najvyšší znovu potvrdil cnosť čistoty v srdci svätého Jozefa a čistú svätú lásku, ktorou bol povinný svojej presvätej snúbenke Márii. Túto lásku svätec už mal vo vysokom stupni a presvätá Panna ju ešte zvýšila tým, že rozšírila jeho srdce svojimi múdrymi rozhovormi.</p>

  <p>764. Božským pôsobením cítili títo dvaja nanajvýš svätí a čistí snúbenci nevýslovnú radosť a útechu. Nebeská Kňažná ako majsterka všetkých cností, ktorá sa pri všetkom snažila dosiahnuť najvyššiu dokonalosť všetkých cností, láskyplne súhlasila s prianiami svätého Jozefa. Najvyšší taktiež udelil svätému Jozefovi novú čistotu a úplnú moc nad Jeho prirodzenými náklonnosťami, takže bez prekážky alebo akejkoľvek stopy zmyselných žiadostí, s obdivuhodnou novou milosťou mohol slúžiť svojej snúbenici Márii a skrz Ňu konať svoju vôľu a svoje priania. Ihneď sa dali do rozdeľovania majetku zdedeného po svätom Joachimovi a Anne, rodičoch najsvätejšej Panny; jeden diel darovali chrámu, v ktorom bola Mária vychovaná, druhý určili pre chudobných a tretí bol ponechaný v rukách svätého snúbenca Jozefa, aby s ním naložil podľa svojho priania. Naša Kráľovná si iba vyhradila výsadu, že mu bude slúžiť a robiť domáce povinnosti, lebo od styku s inými ľuďmi a od správy majetku, predávania alebo kupovania, sa zdržovala, ako sa zmienim neskoršie.</p>

  <p>765. V predošlých rokoch svojho života sa svätý Jozef vyučil tesárskemu remeslu, ktoré bolo slušné a vhodné pre zarábanie na životné potreby. Ako som predtým povedala, na pozemské majetky bol chudobný. Preto sa spýtal svojej presvätej Snúbenky, či by s tým súhlasila, aby vykonával svoje remeslo, aby Jej mohol poslúžiť a získať niečo na podporovanie chudobných, pretože bolo potrebné niečo robiť a nezaháľať. Najmúdrejšia Panna schválila toto rozhodnutie vraviac, že Pán si nepraje, aby boli zámožní, ale chudobní a milovali chudobných a snažili sa im pomáhať, nakoľko im to prostriedky dovolia. Potom medzi týmito dvoma snúbencami nastalo sväté závodenie, ktorý z nich má poslúchať druhého ako vyššieho. Ale presvätá Panna, ktorá bola medzi pokornými najpokornejšia, zvíťazila v tomto závode pokory; pretože muž je hlava rodiny, nechcela pripustiť, aby bol tento poriadok obrátený. Vo všetkom chcela poslúchať svojho manžela, svätého Jozefa; vyžiadala si iba dovolenie pomáhať chudobným, ktoré Jej svätec rád udelil.</p>

  <p>766. Pretože svätý Jozef v týchto dňoch pomocou božského osvietenia viac a viac poznával kvality svojej nevesty Márie, Jej neobyčajnú múdrosť, pokoru, čistotu a všetky iné cnosti, presahujúce ďaleko jeho odhad, unášal ho stále nový obdiv a veľká radosť ducha a neprestával znovu a znovu chváliť Pána a ďakovať Mu za to, že mu dal Spoločníčku a Nevestu oveľa lepšiu, než si zaslúžil. Aby toto dielo Najvyššieho bolo úplne dokonalé (lebo to bol začiatok toho najväčšieho diela, ktoré mala Jeho Všemohúcnosť vykonať), ustanovil, aby Kňažná nebies vštepila do srdca svojho snúbenca svätú bázeň a úctu, väčšiu, než možno slovami popísať. Toto sa u Svätého Jozefa dosiahlo leskom, a či vyžarovaním božského svetla, ktorým žiarila tvár našej Kráľovnej spolu s nevýslovným a vždy viditeľným majestátom. To Jej však prináležalo oveľa viac než Mojžišovi zostupujúcemu z hory (Ex 24,30), pretože Jej rozhovory a stretnutia s Bohom boli dlhšie a dôvernejšie.</p>

  <p>767. Čoskoro potom sa najsvätejšej Márii ukázal Boh vo videní, v ktorom Jej povedal: "Moja najmilšia Nevesta a jediná vyvolená, viď, aký som verný vo svojich sľuboch k tým, ktorí ma milujú. Súhlasne s mojou vernosťou čakám, že odpovieš tým, že zachováš všetky zákony manželky sväto, čisto a so všetkou dokonalosťou a nech ti v tom napomáha spoločnosť môjho služobníka Jozefa, ktorého som ti dal. Poslúchaj ho, ako sa patrí a riaď sa jeho radami." Najsvätejšia Mária odpovedala: "Najvyšší Pane, chválim a velebím Ťa za Tvoje obdivuhodné riadenie a starostlivosť o mňa, hoci som taký nehodný a biedny tvor; žiadam si poslúchať Ťa a odvďačovať sa Ti, lebo som Ti povinná väčšou vďačnosťou ako ktokoľvek iný. Udeľ mi, Pane môj, svoju božskú milosť, aby mi pomáhala vo všetkých veciach a riadila ma podľa Tvojho zaľúbenia a tiež aby som verne plnila povinnosti stavu, ktorý si mi určil, aby som sa nikdy, ako Tvoja otrokyňa, neodchýlila od Tvojich rozkazov a prianí. Ukáž mi svoju dobrú vôľu a daj mi svoje požehnanie a s ním sa budem snažiť poslúchať Tvojho služobníka Jozefa a slúžiť mu tak, ako to Ty, môj Pane a Stvoriteľu, prikazuješ."</p>

  <p>768. Na takých nebeských začiatkoch bol založený domov a manželský život najsvätejšej Márie a svätého Jozefa. Od ôsmeho septembra, keď bolo uzavreté manželstvo, až do dvadsiateho piateho marca nasledujúceho roka, kedy bolo uskutočnené vtelenie Slova (ako budem hovoriť v druhom zväzku), žili títo dvaja manželia tak pospolu a boli počas tejto doby pripravovaní na dielo, ktoré Najvyšší pre nich určil.</p>

  <p>769. Ale ja sa nemôžem v tejto chvíli zdržať, aby som negratulovala k veľkému šťastiu najšťastnejšiemu zo všetkých mužov, svätému Jozefovi. Čo je príčinou toho, ó Boží muž, že zo všetkých Adamových synov ty máš to šťastie, že tvoj vzťah k Bohu má byť taký, že On sám sa bude správať voči tebe ako tvoj Syn a budú Ho považovať za tvojho jediného Syna? Večný Otec ti dáva svojho syna a Syn ti dáva svoju skutočnú Matku a Duch Svätý ti zveruje svoju Nevestu a celá Najsvätejšia Trojica ti ešte prenecháva a tebe zasnubuje ako zákonitú manželku svoju jedinú vyvolenú ako slnko? Či poznávaš, svätec, svoju dôstojnosť? Poznávaš svoju vznešenosť? Či chápeš, že tvoja Nevesta je Kráľovná a Pani neba a zeme a že ty si opatrovníkom nesmiernych pokladov samého Boha? Pamätaj, Boží muž, čo ti bolo zverené a vedz, že ak ti anjeli a serafíni nezávidia, zaiste sú plní údivu a žasnú nad tvojím šťastím a posvätným tajomstvom, ktoré je spojené s tvojím manželstvom. Preto v mene celého ľudského pokolenia ti blahoprajem k takému veľkému šťastiu. Ty si archívom dejín božského milosrdenstva, pán a manžel Tej, ktorá je najvyššia po Bohu. Či poznávaš, že si zbohatol a stal sa požehnaný v očiach všetkých ľudí, ba i samotných anjelov? Pamätaj na nás, úbohých a núdznych a pamätaj na mňa, najneužitočnejšieho zemského červíka, lebo si prajem byť pod tvojou ochranou a dosiahnuť tvoj mocný príhovor.</p>

  <h2 id="toc_2">Poučenie, ktoré mi dala Kráľovná nebies</h2>

  <p>770. Dcéra moja, v príklade manželského života, do ktorého ma Najvyšší postavil, nájdeš pokarhanie pre tie duše, ktoré sa vyhovárajú, že ich život vo svete im nedovoľuje žiť dokonale. Bohu nie je nič nemožné a podobne nie je nič nemožné tým, ktorí so živou vierou v Neho dúfajú a úplne sa odovzdávajú Jeho božskej Prozreteľnosti. Ja som žila v dome svojho manžela práve tak dokonale ako v chráme; lebo zmenou svojho stavu nezmenila som svoje zmýšľanie ani túžby a snahy milovať Boha a slúžiť Mu; naopak ešte som zvýšila svoju snahu, aby snáď povinnosti manželky mi neprekážali v Božej službe. Preto mi Boh pomáhal, zariadil a prispôsobil svojou mocou všetky veci podľa môjho priania. To isté učiní Pán všetkým ľuďom, ak budú sami spolupôsobiť. Oni však klamú sami seba a zvaľujú vinu na manželský stav. K svätému a dokonalému životu nie je prekážkou stav, ale márne a zbytočné starosti a obavy, do ktorých sa zaplietajú zabúdajúc na sladkosť Pána a radšej vyhľadávajú svoje vlastné sladkosti.</p>

  <p>771. Ak nemajú žiadne ospravedlnenie tí, ktorí nežijú dokonale vo svete, tým menej sa budú môcť vyhovárať tí, ktorí neplnia svoje povinnosti v rehoľnom stave. Nikdy si nemysli, že sa nemusíš snažiť o dokonalosť, pretože si predstavená. Keď ťa Boh ustanovil do úradu z poslušnosti, nesmieš nikdy strácať nádej na Jeho pomoc a ochranu. On sám každý deň vezme na seba povinnosť posilňovať ťa a pomáhať ti v plnení povinností bez toho, aby si ochabovala v snahe po dokonalej láske, akú máš mať k Bohu. Prinúť Ho obetujúc Mu svoju vôľu, podrob sa v pokornej trpezlivosti všetkému, čo ti Jeho božská Prozreteľnosť určí. Ak nebudeš prekážať vedeniu Jeho Prozreteľnosti, ja ťa uisťujem Jeho ochranou a mocou Jeho božskej ruky, že ťa bude riadiť a pri všetkých tvojich skutkoch ťa bude viesť k dokonalosti.</p>

</body>

</html>