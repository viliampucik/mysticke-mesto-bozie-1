<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 18.</h1>

  <h2 id="toc_1">Ďalšie súženie našej Kráľovnej, z ktorých niektoré dopustil Boh prostredníctvom tvorov a starého hada</h2>

  <p>689. Najvyšší bol pre nebeskú Kňažnú naďalej ukrytý a utajený; a k tomuto preveľkému súženiu Boh pridal ďalšie, aby rozmnožil Jej zásluhy, milosti a odmenu a tým stále viac a viac roznecoval lásku tejto nebeskej Panej. Veľký drak a starý had stále strážil a pozoroval hrdinské skutky najsvätejšej Márie; nemohol síce vypozorovať Jej vnútorné úkony, pretože tie boli pred jeho zrakom skryté, ale starostlivo skúmal Jej vonkajšie skutky, ktoré boli také vysoké a dokonalé, že popudili jeho pýchu a rozhorčili tohoto závistlivého nepriateľa. Čistota a svätosť dieťaťa Márie ho neopísateľne trýznila.</p>

  <p>690. S buričskou zlosťou zvolal schôdzku pekelných vodcov, aby sa o tomto prípade poradil s vyššími pekelnými mocnosťami. Oslovil ich asi takto: "Veľké víťazstvo, ktoré sme dosiaľ na svete dosiahli, keď sme získali tak veľa duší, úplne poddané našej vôli - obávam sa s úzkosťou - že prekazí a zmarí Žena. Také nebezpečenstvo nemôžeme brať na ľahkú váhu, lebo sme boli varovaní hneď po našom stvorení a neskoršie sme počuli potvrdenie tohoto rozsudku, že Žena potrie našu hlavu (Gn 3,15). Preto musíme byť ostražití a odložiť všetku bezstarostnosť. Boli ste už upozornení na dieťa, ktoré sa narodilo z Anny a rastie vekom a zároveň sa vyznamenáva cnosťami. Venoval som starostlivú pozornosť všetkým Jej skutkom a pohybom, ale nemohol som u Nej nájsť účinky semena hriechov, ktoré sa obyčajne ukazujú pri otváraní rozumu a keď začínajú účinkovať vášne u ostatných Adamových dietok. Vždy som Ju videl sústredenú a nanajvýš dokonalú a nepodarilo sa mi nakloniť alebo prinútiť Ju, aby sa dopustila najmenšej ľudskej nedokonalosti, ktoré sú u ostatných detí prirodzené. Preto sa bojím, že to môže byť tá Vyvolená, totiž Matka Toho, ktorý sa má stať človekom."</p>

  <p>691. "Predsa však nie som o tom celkom presvedčený, pretože sa narodila ako všetky iné ženy a je podrobená obyčajným zákonom prirodzenosti. Jej rodičia sa modlili a priniesli obete na zmierenie za Jej i svoje hriechy a priniesli Ju do chrámu ako iné ženy. Ale i keby nebola onou vyvolenou a našu nepriateľkou, jej detstvo smeruje k veľkým veciam a Jej vynikajúce cnosti a svätosť sú prísľubom ešte väčších vecí neskoršie. Tiež nemôžem zniesť Jej múdrosť a opatrnosť, s akou vykonáva všetky svoje záležitosti. Jej múdrosť ma doháňa k zúrivosti, Jej skromnosť ma dráždi, Jej pokora ma ničí a premáha a celé Jej správanie ma popudzuje k neznesiteľnej zlosti. Nenávidím Ju viac než všetky ostatné Adamove dietky. Je v Nej nejaká zvláštna sila, ktorá mi často znemožňuje prístup k Nej; ak na Ňu útočím vnuknutiami, Ona ich nepripustí a všetko moje úsilie u Nej bolo doteraz bezvýsledné. Preto je pre nás veľmi dôležité, aby sme našli nejaký prostriedok; a musíme napnúť všetky sily, aby naša moc azda nebola zničená. Túžim po zničení tejto duše viac než po zničení celého sveta. Povedzte mi teda, aké prostriedky a úskoky musíme použiť, aby sme Ju premohli. Dám veľkú a bohatú odmenu tomu, komu sa podarí priviesť Ju k pádu."</p>

  <p>692. Túto záležitosť pretriasali v tomto zmätenom zhromaždení, ktoré zvolali len pre naše zničenie, a jeden náčelník tohto hrozného koncilu povedal: "Náčelník a pán náš, neznepokojuj sa pre takú maličkosť, veď malá, slabá deva nemôže byť taká nepremožiteľná a mocná, ako my všetci, ktorí ťa nasledujeme. Ty si zviedol Evu (Gn 3,4) a strhol si ju z jej vysokého postavenia, ktoré zastávala a cez ňu si premohol tiež jej hlavu Adama; teda prečo by si nemal premôcť túto Ženu, pochádzajúcu z jej potomstva, narodenú po prvom páde? Sľúb si i teraz také víťazstvo; a aby si ho dosiahol, my vytrváme a budem Ju pokúšať, i keby mnohokrát odolala a ak bude potrebné, nezastavíme sa a vzdáme sa niečoho z našej veľkosti a hrdosti v nádeji, že Ju nakoniec zvedieme. A ak toto nestačí, pokúsime sa zničiť Jej česť alebo život."</p>

  <p>693. Iní zlí duchovia ešte pripojili svoje rady a povedali Luciferovi: "Zo skúsenosti vieme, mocný náčelník, že najúčinnejší prostriedok pre pád mnohých duší je, keď použijeme iných tvorov; ich pomocou sme často dosiahli úspech, kde sme ináč nič nezmohli. Pripravme si teda plán a týmto spôsobom dosiahneme skazu tejto Ženy. Najprv zistíme najvhodnejší čas a najlepšiu príležitosť. Nadovšetko je nutné, aby sme Ju prezieravosťou a šikovnosťou, prešibanosťou prinútili, aby nejakým hriechom stratila milosť. Akonáhle stratí túto podporu a baštu spravodlivých, budeme Ju môcť prenasledovať a polapíme Ju v Jej opustenosti a nebude nikoho, kto by Ju vytrhol z našej moci; a musíme sa vynasnažiť, aby stratila dôveru v akúkoľvek pomoc."</p>

  <p>694. Lucifer poďakoval za tieto povzbudzujúce rady svojich nasledovníkov a spolupôvodcov zločinov. Rozkázal tým, ktorí boli v zle najprehnanejší a povzbudzoval ich, aby ho pri tomto ťažkom podniku sprevádzali, lebo to nechcel zveriť iným rukám. Hoci mu zlí duchovia pomáhali, sám osobne vždy prvý pokúšal Máriu i Jej najsvätejšieho Syna na púšti ako aj po celý ich život, ako neskoršie uvidíme.</p>

  <p>695. V tomto istom čase naša nebeská Kňažná pokračovala vo vzdychaní a zármutku nad neprítomnosťou svojho Milého a v takom stave Ju našla pekelná horda, keď vyrazila, aby Ju začala pokúšať. Avšak božská moc, ktorá Ju zatienila, bránila Luciferovmu útoku, takže sa k Nej nemohol úplne priblížiť, ani nemohol uskutočniť všetko, čo zamýšľal. Z dopustenia Božieho vzbudil tento pekelný zástup v Jej schopnostiach mnohé pokušenia a rôzne myšlienky na najhoršie neprávosti a hriechy, lebo Boh usúdil, aby to Matke milosti nebolo cudzie, ale aby bola skúsená vo všetkých veciach, hoci mala ostať v pokušeniach bez hriechu, ako bol neskôr Jej najsvätejší Syn.</p>

  <p>696. Nie je možné si predstaviť, ako veľa trpelo v tejto novej zrážke najčistejšie a najnevinnejšie srdce Márie, keď Ju napádali pokušenia Jej také cudzie, také vzdialené Jej nevýslovnej čistote a ušľachtilosti Jej nebeskej Mysle. Keď starý had pozoroval zármutok a slzy tejto veľkej Panej, domnieval sa zaslepený pýchou a nepoznajúc nebeské tajomstvá, že v dôsledku toho získa nad ňou väčšiu moc. Preto povzbudzoval svojich pekelných pomocníkov slovami: “Teraz Ju prenasledujme, teraz Ju prenasledujme! Zdá sa, že už dosahujeme svoj cieľ, lebo sa cíti zarmútená, čo je otvor pre stratu odvahy." V tomto mylnom presvedčení Jej vnukali nové myšlienky skľúčenosti a zúfalstva a napádali Ju hroznými predstavami, ale márne; lebo tento čistý kameň bol utvrdený príležitosťami vznešených cností a preto teraz vydával tým hojnejšie iskry a plamene božskej lásky. Naša nepremožiteľná Kráľovná bola povznesená nad tento pekelný oddiel, takže Jej vnútro nejavilo žiadne znaky zmeny pri takých hrozných pokušeniach, ibaže sa tým viac sústredila na konanie neporovnateľných cností a povolila plameňom božskej lásky, ktoré sálali v Jej vnútri ešte do väčšej výšky.</p>

  <p>697. Drak, hoci videl Jej odvahu a vytrvalosť a cítil silu božskej pomoci, nevedel nič o skrytej múdrosti a opatrnosti našej najvyššej Kráľovnej. Napriek tomu zotrval vo svojej pýche a napádal toto BOŽIE MESTO rôznymi cestami a spôsobmi boja. Tento úskočný nepriateľ v tomto boji často menil bojové nástroje, ale jeho mašinéria bola iba ako slabé sršňové žihadlo proti diamantu alebo diamantovému múru. Naša Kňažná bola tá statočná žena (Prísl 31,11), ktorej srdce Jej muža úplne dôveruje, bez najmenšej obavy, že jeho dôvera v Nej bude sklamaná. Jej ozdobou bola statočnosť (Prísl 31,25), ktorá Ju naplňovala krásou a zaodiata bola čistotou a láskou, ktoré Jej slúžili ako helma. Nečistý a pyšný had nemohol pozrieť na tohoto Tvora bez opätovanej slepej zúrivosti a zmätku; a preto sa rozhodol pozbaviť Ju života a hordy zlých duchov hneď začali pracovať za týmto cieľom s vypätím všetkých síl. V tomto pokuse zotrvali krátky čas, ale so žiadnym výsledkom.</p>

  <p>698. Veľmi som sa divila, keď som poznala toto skryté tajomstvo, a najmä keď som pozorovala zúfalé počínanie, s akým bolo dovolené Luciferovej zúrivosti postupovať proti najsvätejšej Márii v Jej útlom veku a keď som videla skrytú a bdelú ochranu a obranu Najvyššieho. Videla som, aký pozorný bol Pán voči svojej Vyvolenej a Jedinej medzi tvormi a súčasne som videla, ako celé peklo bolo vybičované k zúrivosti proti Nej a ukazovalo voči Nej s najväčšou nenávisťou taký hnev, aký dosiaľ neprejavilo voči žiadnemu inému tvorovi; a videla som, ako Boh ľahko zmaril pekelnú moc a prešibanosť. Ó, Lucifer, ktorý si viac než nešťastný! Ako veľmi pýcha a chvastanie prevyšuje tvoju silu! (Iz 16,6). Si veľmi slabý a bezmocný, napriek tvojej vypínavej domýšľavosti; prestaň si natoľko dôverovať a neočakávaj víťazstvá, lebo slabé dieťa drví tvoju hlavu a v každom ohľade porazeného a úplne premoženého posiela ťa späť do pekla. Uznaj teraz, že málo môžeš a málo vieš, keď si ani nevedel o tajomstvách Kráľa. Uznaj teraz, že Jeho moc ťa pokorila nástrojom, ktorým si ty pohŕdal, slabou Ženou, dieťaťom s jeho prirodzenou slabosťou. Ó, aká očividná by sa stala tvoja nevedomosť aj voči ľuďom, keby chceli použiť ochranu Najvyššieho a príklad, napodobňovania a príhovor tej víťaznej a nepremožiteľnej Panej anjelov a ľudí!</p>

  <p>699. Pri týchto rôznych pokušeniach a bojoch sa najsvätejšia Mária neprestajne vrúcne modlila a volala k Pánovi: "Teraz, môj najvyšší Bože, keď som sužovaná, buď so mnou (Ž 90,15), teraz, keď k Tebe volám celým svojím srdcom a hľadám Tvoje ospravedlnenie (Ž 118,145), skloň sluch k mojim modlitbám; keď teraz trpím také násilie, odpovedz za mňa (Iz 38,14). Ty, môj Pane a Otče, buď moja sila a útočište (Ž 30,4) a pre Tvoje sväté meno ma vysloboď z nebezpečenstva; Ty ma povedieš bezpečnou cestou a budeš ma živiť ako svoju dcéru." Opakovala tiež mnohé tajomstvá zo svätého Písma, najmä úryvky žalmov, ktorými volala o pomoc proti neviditeľným nepriateľom. S týmito neprekonateľnými zbraňami nestrácala ani v najmenšom vnútorný pokoj, vyrovnanosť a odovzdanosť, ba skôr ešte viac sa nimi riadila, povzniesla svojho ducha, a tak bojovala so satanom, odporovala mu a premohla ho na nevýslovnú radosť Pána a pre svoju väčšiu zásluhu.</p>

  <p>700. Keď presvätá Panna úspešne vybojovala tie tajné pokušenia a boje, had začal nový útok prostredníctvom tvorov. Pre ten účel podnietil iskry súťaživosti a závisti voči najsvätejšej Márii v srdciach dievčat, ktoré spolu s Ňou bývali v chráme. Tejto nákaze bolo oveľa ťažšie odporovať, pretože vznikla z presnosti, ktorou naša nebeská Kňažná vynikala pri konaní všetkých cností a rástla pri tom v múdrosti a milosti u Boha aj u ľudí. Máriina presnosť pichala ctižiadostivé devy a kde je ctižiadosť taká pichaná, tam aj pravé svetlo cnosti zaslepuje v úsudku a nakoniec zapáli plameň nevraživosti. Had tajným vnukaním presvedčil tieto jednoduché dievčatá, že svetlo tohoto slnka, najsvätejšia Mária, ich zatieni a spraví bezvýznamné; že pre Ňu kňazi a učiteľka jasnejšie vidia ich nedbalosti; a jedine Mária je od všetkých uprednostňovaná v oceňovaní a úsudkoch.</p>

  <p>701. Spoločnice našej Kráľovnej dovolili, aby diabol zasial toto zlé semeno do ich sŕdc, lebo boli nedbalé a málo skúsené v duchovných veciach a nechali ho rásť, až vyrástlo v akýsi vnútorný odpor voči najčistejšej Márii a tento v hnev. Naplnené týmto hnevom začali na Ňu pozerať nevraživo a prejavovať Jej nenávisť, lebo nemohli zniesť skromnosť tejto nevinnej Holubičky. Drak ich popudzoval a svojím hnevom už prenikol niektoré z týchto neopatrných dievčat. Pokušenia pokračovali a ich účinky sa už začali prejavovať. Dievčatá začali kuť pikle, lebo nevedeli, aký duch v nich pracuje. Dohodli sa, že budú trápiť a prenasledovať neznámu Kňažnú sveta, kým Ju neprinútia, aby opustila chrám. Zavolali Ju teda na bok, zasypali Ju ostrými slovami a jednali s Ňou veľmi pyšne. Nazvali Ju pokrytcom, vytýkali Jej, že baží po získaní priazne kňazov a učiteľky a snaží sa zahanbiť ostatné dievčatá žalobami a zväčšovaním ich chýb, a zatiaľ Ona sama je zo všetkých najneužitočnejšia, teda zaslúži si ich nenávisť ako ich nepriateľka.</p>

  <p>702. Tieto urážky i mnohé obvinenia znášala najmúdrejšia Panna bez nepokoja a s rovnakou pokorou. Odvetila im: "Moje priateľky a učiteľky, zaiste máte pravdu, keď hovoríte, že som najposlednejšia a najnehodnejšia z vás; ale potom vy, sestry moje, pretože ste lepšie poučené, musíte mi odpustiť chyby a poučiť ma v mojej nevedomosti. Preto ma veďte, aby som bola schopná robiť všetko lepšie a konať podľa vášho zaľúbenia. Prosím vás, priateľky moje, neodopierajte mi svoju dobrú vôľu, ktorú si chcem úprimne zaslúžiť, hoci som taká nedokonalá; veď vás milujem a ctím ako vaša slúžka a budem vás poslúchať vo všetkom, v čomkoľvek si budete priať poznať moju dobrú vôľu. Rozkážte mi teda a povedzte, čo si odo mňa prajete."</p>

  <p>703. Tieto pokorné a láskavé slová najpokornejšej Márie neobmäkčili zatvrdnuté srdcia Jej družiek a spoločníčok, lebo boli proti Nej nakazené jedovatou zlosťou draka. Práve Jej milá pokora ho tým viac rozzúrila a tento sladký protiliek na jedovaté uhryznutie zmenil na prostriedok pre podnietenie otvoreného hnevu proti Nej, ktorá bola veľkým znakom na nebi (Zjv 13,15). Toto prenasledovanie trvalo veľa dní, v ktorých sa nebeská Pani márne snažila utíšiť nenávisť svojich spoločníčok pokorou, trpezlivosťou, skromnosťou a znášanlivosťou. Satan sa stával tým smelší a vnukal im mnohé myšlienky plné zaslepenosti a povzbudzoval, aby sa vrhli na tohoto najpokornejšieho baránka a utýrali Ju, hoci natoľko, aby z toho zomrela. Avšak Pán nedopustil uskutočňovanie takého svätokrádežného úmyslu a nanajvýš im bolo dovolené, aby Ju slovami urážali a niekoľkokrát uderili. O tejto hádke sa učiteľka dievčat ani kňazi nedozvedeli a najsvätejšia Mária získala v tej dobe nesmierne zásluhy pred tvárou Najvyššieho, lebo využívala túto príležitosť na konanie všetkých cností ako voči Bohu tak i voči tvorom, ktorí Ju prenasledovali a nenávideli. Konala hrdinské skutky lásky a pokory, splácajúc dobrým za zlé, dobrorečením za zlorečenie, modlitbou za rúhanie (1Kor 4,13), plniac vo všetkom čo najdokonalejšie najvyššie požiadavky božského zákona. Pred Pánom konala najvyššiu cnosť tým, že sa modlila za Jeho tvorov, ktorí Ju prenasledovali; a u anjelov budila veľký obdiv sebapokorovaním, akoby bola najbiednejšia zo všetkých smrteľníkov a zasluhovala si, aby sa s ňou tak jednalo. Vo všetkých týchto veciach vynikala nad všetko pochopenie ľudí a nad všetky zásluhy serafínov.</p>

  <p>704. Jedného dňa sa stalo, že dievčatá povzbudzované diabolským vnuknutím priviedli Máriu do odľahlej izby, kde si mohli počínať bezpečnejšie. Tu Ju zasypali nesmiernymi urážkami a krivdami a snažili sa Ju zoslabiť alebo rozhnevať a priviesť jej pokojnú skromnosť k nejakému prenáhlenému skutku. Pretože však Kráľovná cností nesmela ani na okamih podľahnúť hriechu, ukázala sa skalopevná a odpovedala im veľmi láskavo a vľúdne. Jej spoločnice boli svojím neúspechom nesmierne podráždené a dali sa do prenikavého kriku, takže ich bolo počuť až v chráme a tento nezvyklý hluk spôsobil veľký údiv a znepokojenie. Kňazi i učiteľka sa náhlili k miestu, odkiaľ krik vychádzal a Pán dopustil na svoju Nevestu nové pokorenie, lebo keď sa spytovali na príčinu sporu, zatiaľ čo najpokornejšia Holubička mlčala, ostatné dievčatá zlostne odpovedali: "Mária z Nazareta nás svojím správaním všetky privádza do sporov a hádok; lebo za vašej neprítomnosti nás veľmi rozčuľuje a popudzuje, takže nebude možné s Ňou pokojne bývať, ak neopustí chrám. Keď Jej neurobíme po vôli, stáva sa neznesiteľná; keď Ju napomíname, robí si z nás posmech, s predstieranou pokorou padá pred nami tvárou na zem a potom sa háda znovu, až nás všetky doháňa do kriku."</p>

  <p>705. Kňazi a učiteľka vzali Paniu sveta do inej izby a tam Ju prísne pokarhali, lebo plne verili žalovaniu jej spoločníčok a keď Ju napomenuli, aby sa polepšila a správala sa ako deva žijúca v dome Božom, pohrozili Jej vylúčením z chrámu, ak sa nebude lepšie správať. Táto hrozba bola najkrutejší trest, ktorý Jej mohli dať, aj keby bola vinná; a krutejší bol, že sa nedopustila ani jednej viny, ktoré Jej pričítali. Ktokoľvek obdrží od Pána iba trochu porozumenia o hlbokej pokore najsvätejšej Márie, pochopí tiež trochu účinky týchto tajomstiev v Jej nevinnom srdci; lebo sa považovala za najbiednejšiu z tvorov zrodených zo ženy, za absolútne nehodnú žiť medzi nimi a zaťažovať zem svojou prítomnosťou. Tá hrozba kruto drásala srdce najmúdrejšej Panny a so slzami odpovedala kňazom: "Majstri moji, uznávam dobrodenie, ktoré mi dávate, keď ma karháte a poučujete, najnehodnejšiu a opovrhnutia najhodnejšieho tvora; ale prosím vás, odpustite mi, vy, ktorí ste služobníci Najvyššieho, prehliadnite moje chyby a veďte ma vo všetkom tak, aby som sa polepšila a odteraz spôsobila radosť Jeho Velebnosti aj mojím sestrám a spoločníčkam. S milosťou Pána si to znovu umieňujem a začnem hneď od dneška."</p>

  <p>706. Naša Kráľovná dodala ešte ďalšie slová plné roztomilej nevinnosti a skromnosti a na to Ju učiteľka a kňazi prepustili, keď jej ešte raz na srdce kládli pravdy, ktoré Ona sama najmúdrejšie učila. Najpokornejšia Mária sa hneď odobrala k svojim spoločníčkam, padla pred ich nohami na tvár a prosila ich o odpustenie, ako by sa bola skutočne dopustila tých previnení, ktoré Jej pripisovali, Ona, Matka všetkej nevinnosti. Tentoraz Ju dievčatá prijali priaznivejšie, lebo sa domnievali, že Jej slzy sú dôsledkom trestu a napomenutia kňazov a učiteľky, ktorých ony prinútili k takému prísnemu jednaniu svojimi zle ovládanými vášňami. Drak, ktorý tajne zosnoval celú túto zápletku, nutkal neobozretné srdcia všetkých týchto dievčat ešte k väčšej pýche a namyslenosti a pretože dosiahli, že kňazi mali teraz o nich lepšiu mienku, pokračovali ešte s väčšou smelosťou a zľahčovali i znižovali dobré meno najčistejšej Panny. Preto podľa diabolského vnukania vymýšľali nové obvinenia a klamstvá; ale Najvyšší nikdy nepripustil, aby povedali niečo veľmi závažné, čo by zneuctilo Tú, ktorú si vyvolil za najsvätejšiu Matku svojho Jednorodeného. Dopustil iba rozjatrovanie a klam dievčat, ale nedopustil, aby išli ďalej ako k preháňaniu niektorých veľmi malých chybičiek, o ktorých mali iba domnienku, ale obviňovali Ju, ako by sa ich bola dopustila. Okrem toho Boh dovolil, aby si pomáhali mnohými dievčenskými pletkami, ku ktorým ich viedla vlastná roztržitosť. V týchto rôznych spôsoboch a napomínaniach učiteľky a kňazov naša najpokornejšia Pani, Mária, našla mnoho príležitostí pre konanie cností, rozmnoženie darov Najvyššieho a na zvýšenie svojich zásluh.</p>

  <p>707. Pri tom všetkom si naša Kráľovná počínala s plnou dokonalosťou pred tvárou Pána, ktorý sa kochal v ľúbeznej vôni pokorného nardu (Vľp 8,13), týraného a opovrhovaného tvormi, ktorí Ju nepoznali. Ona pokračovala ďalej vo svojom volaní a vzdychaní po svojom neprítomnom Miláčikovi a pri jednej takej príležitosti povedala: "Moje najvyššie Dobro a Pane nekonečného milosrdenstva, nie je div, že všetky tvory ma nenávidia a povstávajú proti mne, keď Ty, môj Pán a Stvoriteľ si ma opustil. Moja nevďačnosť si to plne zaslúži; ja Ťa však predsa budem vždy uznávať a vyznávať ako svoje útočište a môj poklad. Ty jediný si môj Boh, môj Milý a môj odpočinok. Keď si teda pre mňa tým, ako si môže moje utrápené srdce odpočinúť? Tvory mi spôsobujú len to, čo konať majú, ale nezachádzajú v tom tak ďaleko, ako si zaslúžim, pretože Ty, ó, Pane a Otče, si taký štedrý pri odmenách a taký šetrný pri trestoch. Dlh mojich nedbalostí splať, ó Pane, mojím zármutkom, ktorý mám zo straty Tvojej vnútornej prítomnosti a štedrou rukou odplať tie dobrodenia a požehnania, ktoré pre mňa získali tvoji tvorovia tým, že ma prinútili uznať Tvoju dobrotu a moju nízkosť. Pozdvihni, ó Pane, núdznu zo zemského prachu a obnov ju, úbohú a najopovrhnutejšiu z tvorov a potom mi ukáž svoju Tvár a budem spasená" (Ž 79,4).</p>

  <p>708. Nie je možné, ani to nie je potrebné, hovoriť o všetkom, čo prežila naša Kráľovná v tejto skúške svojich cností. Ale ak Ju necháme predbežne v chráme a budeme pozorovať Jej správanie, budeme v Nej mať živý príklad poučujúci nás, ako znášať s radosťou všetky ťažkosti, bolesti a boje, ktoré sú natoľko potrebné pre zadosťučinenie za naše hriechy a radi skloníme svoju šiju pod jarmo umŕtvovania. Naša najnevinnejšia Holubička nemala žiaden hriech ani ľstivosť, a predsa s pokornou mlčanlivosťou a trpezlivosťou znášala neodôvodnenú nenávisť a prenasledovanie. Zahanbime sa v Jej prítomnosti, že nepatrné urážky považujeme za nenapraviteľné ubližovanie, ktoré sa musí pomstiť; kdežto všetky urážky akéhokoľvek druhu, ktoré spôsobujú Bohu Jeho nepriatelia, sa považujú za nepatrné. Najvyšší bol síce dosť mocný, aby Ju zachránil pred všetkým prenasledovaním, ale potom by nebol mohol ukázať svoju moc tým, že Ju z toho vyviedol bez pohromy; ani by Jej nebol mohol dať takú vzácnu záruku svojej lásky a Ona by nebola mohla obrať sladké ovocie lásky voči svojim nepriateľom a prenasledovateľom. My sa stávame nehodní takého veľkého požehnania tým, že pozdvihujeme svoj hlas proti tvorom, kedykoľvek sa nám krivdí a naše pyšné srdce sa búri i proti samotnému Bohu, ktorý riadi všetky veci, lebo sa nechce poddať svojmu Stvoriteľovi a Zmieriteľovi, ktorý vie, čo potrebujeme pre svoju spásu.</p>

  <h2 id="toc_2">Poučenie Kráľovnej nebies, najblahoslavenejšej Márie</h2>

  <p>709. Dcéra moja, príklad týchto udalostí môjho života nech ti je poučením a vodidlom. Skrývaj tento príklad vo svojom vnútri s láskou ako poklad a nech rozšíri tvoje srdce, aby bolo schopné s radosťou prijímať prenasledovanie a ohováranie tvorov, kedykoľvek sa ti dostane také šťastie. Synovia zatratenia, ktorí slúžia márnostiam, nevedia, aký poklad je znášať príkoria a odpúšťať ich a vystatujú sa pomstou, ktorá už aj podľa požiadaviek prirodzeného rozumu je trestuhodná a pochádza zo srdca skôr brutálneho a zvieracieho ako z ľudského. Naproti tomu ten, kto veľkodušne odpúšťa urážky a zabúda na ne, neholduje hroznej, brutálnej pomste, i keby nemal vieru v Boha ani svetlo evanjelia, stáva sa šľachetný a veľký.</p>

  <p>710. Keď sa neprávosť pomsty tak protiví už zákonom prírody, uváž, dcéra moja, ako veľmi sa potom protiví milosti, akí odporní a ohavní sú pomstychtiví ľudia v očiach môjho najsvätejšieho Syna, ktorý sa stal človekom, trpel i zomrel iba preto, aby odpustil a od Všemohúceho získal odpustenie urážok spáchaných ľudským pokolením. Pomsta smeruje proti všetkým snahám celého Jeho života a proti celej Jeho prirodzenosti; pomstivý človek ničí úplne ako Boha samého, tak i Jeho dielo. A za túto snahu zaslúži si plným právom, aby ho Boh zničil s celou svojou Mocou. Medzi človekom, ktorý trpí a odpúšťa urážky a medzi človekom pomstychtivým je ten istý rozdiel ako medzi jediným dedičom a nepriateľom na smrť; tento podnecuje hnev Boží, kdežto dedič dostáva všetko požehnanie, lebo touto cnosťou najlepšie ukazuje na sebe obraz nebeského Otca.</p>

  <p>711. Prajem si, ó duša, aby si pochopila, že trpieť urážky a úplne ich odpúšťať, aby sme sa zaľúbili Pánovi, bude v Jeho očiach príjemnejšie, ako keby si si z vlastnej vôle volila najprísnejšie pokánie a preliala pre Neho svoju krv. Pokoruj sa pred tými, ktorí ťa prenasledujú, miluj ich a modli sa za nich s úprimným srdcom; tým si nakloníš lásku Božieho srdca, povznesieš sa k dokonalosti a svätosti a budeš vo všetkom premáhať peklo. Veľký drak, ktorý prenasleduje všetkých ľudí, bol mnohokrát zahanbený mojou pokorou a tichosťou, lebo jeho pýcha a zlosť nemôže zniesť pohľad na tieto cnosti a utekal pred nimi rýchlejšie ako slnečné lúče. Ja som dosiahla veľké víťazstvo pre svoju dušu a dobyla slávne triumfy pre slávu Božiu. Kedykoľvek niektorý tvor povstal proti mne, nepocítila som žiaden hnev proti nemu, lebo som dobre vedela, že je to nástroj Najvyššieho riadený Jeho Prozreteľnosťou predovšetkým pre moje dobro. Toto vedomie a myšlienka, že je to tvor môjho Pána, schopný milosti, roznietili vo mne ozajstnú lásku a väčšiu vrúcnosť k nemu a nemala som pokoj, pokým som sa mu nemohla odmeniť za dobrodenie, akým je prenasledovanie, tým, že som preň dosiahla, pokiaľ to bolo možné, život večný.</p>

  <p>712. Preto sa snaž a usiluj nasledovať ma v tom, čo si poznala a napísala. Prejavuj veľkú tichosť, znášanlivosť a prívetivosť voči tým, ktorí ťa znepokojujú; v srdci si ich úprimne váž a neodnímaj pomstu svojmu Pánovi tým, že by si sa pomstila na Jeho nástroji a neodmietaj neoceniteľný drahokam bezprávia. Pokiaľ to od teba záleží, vždy odplácaj dobrým za zlo 9Rim 12,14), dobrodením za bezprávie, láskou za nenávisť, chválou za pohanenie, dobrorečením za zlorečenie. Tak budeš dokonalá dcéra tvojho Otca (Mat 5,42), milovaná nevesta tvojho Pána, moja priateľka a najmilšia dcéra.</p>

</body>

</html>