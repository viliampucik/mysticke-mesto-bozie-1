<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 23.</h1>

  <h2 id="toc_1">Vysvetlenie 31. kapitoly knihy Prísloví Šalamúnových, týkajúce sa života najsvätejšej Márie v manželstve, na ktoré mi Pán poukázal</h2>

  <p>772. Akonáhle sa Kňažná nebies, Mária, ocitla v novom stave, v manželstve, pozdvihla svoju čistú dušu k Otcovi svetla pre osvietenie a vedenie v plnení všetkých nových povinností podľa Jeho zaľúbenia. Pán, aby mi dal poznať Jej sväté myšlienky v tej dobe, odkázal ma na poslednú kapitolu knihy Prísloví, v ktorej Šalamún naznačil cnosti našej Panej popisom vlastností a skutkov statočnej ženy. Rozoberiem túto kapitolu a poviem, koľko môžem o tom, čo mi bolo dovolené o Nej poznať. V 10. verši onej kapitoly začína popis slovami: "Ach, ktože nájde ženu dobrú? Jej cena je nad perly." Táto otázka obsahuje obdiv o našej veľkej a statočnej žene Márii a pochybnosť o všetkých ostatných ženách v porovnaní s Ňou; lebo žiadnu inú takú statočnú nemožno nájsť v celom poriadku ľudskej a prirodzenej existencie. Všetky ostatné sú slabé a nestatočné, ani jedna nebola vyňatá z diablovej poroby pre vinu hriechu. Kto teda nájde inú ženu? Nenájdu ju králi ani cisári, ani kniežatá tohoto sveta, ani nebeskí anjeli, ba ani sama božská moc nenájde inú, pretože nestvorila inú, Jej podobnú: Ona jediná je vznešená šľachtičná, čiže podobajúca sa Tej, ktorá bola povýšená na dôstojnosť podľa miery vlastnej Božej všemohúcnosti. Lebo Jej nemohol dať viac ako svojho večného Syna, rovnakej podstaty, rovného Jemu v nesmiernosti, nestvoreného, nekonečného.</p>

  <p>773. Preto teda cena tejto Ženy je ako niečo, čo prišlo zďaleka, pretože na zemi a medzi tvormi nebolo nič také ako Ona. Cena vecí má takú hodnotu, za akú ju kúpili alebo odhadli; jej cena sa poznáva až potom, keď sa vie, aká hodnota sa jej prisudzuje alebo odhaduje. Cena tejto statočnej ženy, Márie, bola určená v rade Najsvätejšej Trojice, keď Boh sám si na Ňu robil nárok, čiže kúpil Ju pre seba pred všetkými tvormi, získajúc Ju skutočnou kúpou ako nejakú náhradu za stvorenie celej ľudskej prirodzenosti. Cena a výplata, ktorú za Máriu dal, bolo vtelené Slovo samo a večný Otec (podľa nášho spôsobu vyjadrovania) cítil sa Máriou dostatočne odmenený. Lebo keď vo svojom božskom duchu našiel túto statočnú ženu, prisúdil Jej takú veľkú cenu, že venoval svojho jediného Syna, aby bol súčasne Synom Jeho i Jej; a Syn sám vzal z Nej svoje ľudské telo a vyvolil si Ju za svoju Matku. Táto kúpna cena, za ktorú Ju Najvyšší získal a privlastnil si Ju, zahrňovala teda i Jeho múdrosť, dobrotu, všemohúcnosť, spravodlivosť i všetky ostatné vlastnosti a všetky zásluhy Jeho Syna, oslobodzujúce vopred celé ľudské pokolenie od dlžôb, takže keby celé ľudské pokolenie bolo stratené tak, ako bol stratený Adam, Jemu by ešte predsa ostala Mária a jej Syn. Preto bola odhadnutá za cenu takú vysokú, že všetko tvorstvo by nebolo schopné dosiahnuť odhad Jej ceny. Toto je myslené slovami, že "jej cena je nad perly".</p>

  <p>774. Pod slovom "zďaleka" sa rozumejú tiež končiny zeme, lebo Boh je konečným cieľom i počiatkom všetkého stvorenia, od ktorého pochádzajú všetky veci a ku ktorému sa všetky veci navracajú, ako sa navracajú rieky do mora (Eccl 1,7). Taktiež najvyššie nebo je konečným hmotným cieľom všetkého, čo má telo a toto sa zvláštnym spôsobom nazýva podnožou Božích nôh (Iz 66,1). Končinami zeme sa môže nazvať ešte v inom zmysle tiež koniec prirodzeného života a plná dokonalosť cností, lebo v nich je splnený účel ľudskej prirodzenej existencie; Stvoriteľ povolal človeka, aby poznal a miloval Boha, ktorý sám je konečný a zrejmý cieľ života a skutkov. Toto všetko je zahrnuté v tom, keď sa hovorí, že cena najsvätejšej Márie je z najvzdialenejších končín. Jej milosti, dary a zásluhy prišli a začali tam, kde tieto prednosti iných svätých, panien, mučeníkov, apoštolov a patriarchov končili; tí všetci za svojho života a v celej ich svätosti nedošli k tomu bodu, kde Mária iba začala. Ak mohol Kristus, Jej Syn a náš Pán, nazvať seba cieľom skutkov Abrahámových, môže sa tiež rovnakým právom povedať, že cena najsvätejšej Márie je z najvzdialenejších končín, lebo všetka Jej čistota, nevinnosť a svätosť pochádza od Jej najsvätejšieho Syna, ako zo vzornej, predchádzajúcej a hlavnej príčiny Jej samotnej.</p>

  <p>775. " Srdce jej muža jej dôveruje a koristi nemá nedostatok " (Prís 31,11). Isté je, že nebeský Jozef je nazývaný manželom tejto statočnej Ženy, pretože bol s Ňou zákonite zasnúbený a je tiež isté, že jeho srdce jej dôverovalo, lebo bol presvedčený, že pre Jej vynikajúce cnosti bude vo všetkom požehnaný. Ale najmä Jej dôveroval, keď spozoroval, že je ťarchavá, hoci ešte nepoznal toho tajomný pôvod; v tej dobe veril a dúfal proti nádeji (Rim 4,18), hoci všetky náznaky boli nepriaznivé a nemali žiaden iný podklad pre jeho nádejnú vieru, než svätosť takej manželky. A hoci sa odhodlal prepustiť Ju (Mat 1,19), keď na vlastné oči videl zjavné známky ťarchavosti a nepoznal ani najmenej príčinu toho, predsa nikdy sa neodvážil nedôverovať Jej cti a cudnosti, ani nikdy neochabol vo svätej a čistej láske, akou jeho nanajvýš úprimné srdce bolo pripútané k takej Manželke. Ani nebol v ničom sklamaný, ani nemal nedostatok zisku; lebo ak zisk je vec zbytočná, tak tento muž bol ním hojne zásobený, akonáhle sa dozvedel, kto je jeho Manželka a čo Jej prináleží.</p>

  <p>776. Avšak táto nebeská Pani mala ešte iného Muža, ktorý Jej dôveroval, ktorého hlavne mal Šalamún na zreteli a týmto Mužom bol Jej vlastný Syn, pravý Boh i človek, ktorý dôveroval tejto Žene do takej miery, že Jej pred všetkým tvorstvom zveril svoj život i česť. Táto dôvera obsahovala veľkosť Jeho života i Jeho cti; lebo ani Boh sám Jej nemohol viac zveriť, ani Ona nemohla lepšie spolupôsobiť, aby zaistila hojnejší zisk. Ó, aký je to zázrak nekonečnej moci a múdrosti! Že Boh mal Seba zveriť obyčajnému tvorovi a to žene, keď prijal telo v Jej lone z Jej vlastnej podstaty! Že Ju mal nazývať Matkou s neochvejnou dôverou a Ona Ho mala nazývať Synom, chovať Ho pri svojich prsiach a On sa mal podrobovať Jej rozkazom! Že Ona mala byť Jeho spolupracovníčka pri vykúpení a obnovení sveta, schránka Božstva, rozdávateľka nekonečných pokladov a zásluh Jeho najsvätejšieho Syna všetkých zásluh Jeho života, zázrakov, kázní, Jeho smrti a všetkých ostatných tajomstiev! To všetko zveril najsvätejšej Márii. Ale náš obdiv ešte vzrastie, keď zistíme, že nebol sklamaný vo svojej dôvere, lebo vidíme, že tento obyčajný Tvor poznal a bol schopný náležite obstáť v takej dôvere a pritom nesklamala ani v najmenšom a to takým spôsobom, že nemohla konať už s väčšou vierou, láskou, múdrosťou, pokorou a dokonalosťou všetkej svätosti. Tento Jej Muž zistil, že nemá nedostatok zisku, ale že je bohatý, prosperuje a požíva úctu a vážnosť. Preto Písmo Sväté dodáva:</p>

  <p>777. " Odplatí jemu dobrým a nie zlým po všetky dni svojho života." To, čím sa najsvätejšia Mária odplatila svojmu mužovi, ako som vyrozumela, bolo to požehnanie, ktoré Jej udelil Kristus, Jej pravý Syn; čím sa Ona za to odplatila, bolo povedané predtým. Spravodlivosť, ktorou sa Pán riadi, že odmeňuje najväčším požehnaním a dobrodeniami i najmenší dobrý skutok, umožní nám urobiť si akúsi predstavu, v akej hojnosti stekali s Božou mocou na našu Kráľovnú v dobe Jej života. Začali hneď od prvého okamihu Jej existencie a bola nimi zaplavovaná hojnejšie ako najvyšší anjeli, ako vhodné doplnenie toho, že bola uchránená pred dedičným hriechom. Ona s týmito milosťami náležitým spôsobom spolupôsobila a spolupracovala až po najvyššiu mieru a všetky skutky Jej života boli bezchybné, bez nepozornosti alebo zakolísania. Preto niet divu, že iba Jej najsvätejší Syn Ju prevyšoval a všetky ostatné tvory ostali nesmierne ďaleko pozadu.</p>

  <p>778. " Hľadala vlnu a ľan a robila podľa umenia svojich rúk ". Toto je veľmi primeraná chvála a hodna statočnej ženy: že bola pracovitá a usilovná vo svojej domácnosti, zamestnávala sa pradením ľanu a tkaním plátna pre ochranu a pohodlie svojej rodiny, zaopatrujúc týmito vecami domácich i iných, ktorí to potrebovali. Toto je užitočná rada, ktorá sa dá uskutočňovať iba pracovitými rukami, nie záhaľčivými, lebo záhaľčivosť ženy, ktorá žije iba z ruky do úst, poukazuje na nízku rozumnosť a iné necnosti, ktoré bez zahanbenia nemožno menovať. V tejto vonkajšej cnosti, ktorá je u vydatej ženy základom dobrého vedenia domácnosti, najsvätejšia Mária bola statočnou ženou, výborným príkladom pre všetky ženy. Mária nikdy nezaháľala, bola stále usilovne zamestnaná pripravovaním plátna a vlny pre svojho manžela a pre Syna, i pre mnohých chudobných, ktorým pomáhala prácou svojich rúk. Pretože však najdokonalejším spôsobom spájala zamestnanie Marty a Márie, venovala viac pozornosti radám svojho srdca, ktoré sa týkali vnútornej činnosti ako práci svojich rúk. Pamätala na božské zjavenia a výroky svätého Písma, nikdy nebola vo svojom vnútri nečinná, ale stále využívala dary a rozmnožovala cnosti svojej duše. Preto text ďalej hovorí:</p>

  <p>779. " Je ako kupecká loď, zďaleka dováža svoj chlieb." Pretože tento viditeľný svet sa nazýva nepokojným a búrlivým morom, ktorí na ňom žijú a sú na ňom zmietaní, sa môžu vhodne nazývať loďami. Všetci sa touto plavbou zaoberajú, aby si zadovážili chlieb, totiž potrebné veci pre zachovanie tohto života, čo sa nazýva chlebom. Loď prináša chlieb z najväčšej diaľky, ktorá je najviac vzdialená od toho, čo má obstarať; a tá, ktorá na to vynaloží viac práce, získa viac, pretože zďaleka to prináša oveľa s väčšími ťažkosťami. Je akási dohoda medzi Bohom a človekom, že keď človek ako sluha obrába pôdu a pracuje na nej v pote svojej tváre, používajúc druhotné príčiny, ktorými ich Pán živí, zem má za to živiť človeka a odplácať sa mu za jeho pot a námahu. Čo platí o tomto časnom kontrakte, platí tiež o veciach duchovných: kto nepracuje, nech ani neje.</p>

  <p>780. Medzi všetkými Adamovými deťmi bola najsvätejšia Mária bohatou a prosperujúcou obchodnou loďou, ktorá priniesla svoj i náš chlieb zďaleka. Nikdy nikto nebol taký rozvážne obozretný a horlivý v správe svojho domu, nik natoľko nedbal o to, čo s božskou múdrosťou považovala za potrebné pre podporu a pomoc chudobným ako Mária. Všetko to si zaslúžila a získala nanajvýš múdrou starostlivosťou, s akou to priniesla zďaleka; lebo Ona bola ďaleko od našej pokazenej prirodzenosti a všetkých jej skutkov. Človek nemôže pochopiť, ako mnoho tak získala, zaslúžila a rozdala chudobným. Ale oveľa cennejší a obdivuhodnejší bol duchovný a živý Chlieb, ktorý pre nás stiahla z neba; lebo Ona Ho nielen stiahla z Otcovho lona, odkiaľ by nebol zostúpil, keby Ho nestiahla táto statočná Žena, nebol by nikdy prišiel na tento svet, tak veľmi nehodný toho, keby Ho nebola priniesla loď Mária. Hoci Ona ako obyčajný tvor nemohla mať zásluhy na príchode Boha na svet, predsa sa zaslúžila o urýchlenie Jeho príchodu a zaslúžila si, že mal prísť v bohatej lodi Jej lona; pretože však Boh nemohol prebývať v žiadnom tvorovi, ktorý by mal nižšie zásluhy ako Ona, teda jedine Ona ho prinútila, aby sa stal viditeľný a dával Seba a živil tých, ktorí boli ďaleko.</p>

  <p>781. " A v noci vstala a dala korisť svojim domácim a pokrmy služobniciam svojim." Nie menej chvályhodná je i táto činnosť statočnej ženy, že sa pripravuje o odpočinok a sladký nočný spánok, aby sa postarala o svoju rodinu a vedie svojich domácich, svojho manžela, synov a tiež príbuzných i služobníctvo, aby plnili svoje povinnosti a konali všetko, čo je potrebné pre blaho rodiny. Táto statočná, múdra žena nehľadí na to, že je noc, čas, aby sa uvoľnila a zabudla v spánku na svoje povinnosti; lebo zanechanie práce sa nemá hľadať len pre uspokojenie náklonnosti, ale hlavne je to potrebný prostriedok nadobudnúť sily a s tým väčšou horlivosťou sa vrátiť k práci. Naša Kráľovná bola skutočne obdivuhodná v takom hospodárení; hoci v domácností nemala žiadnych sluhov, lebo Jej láska k poslušnosti a pokore to nepripúšťala, aby služobné domáce práce ponechala niekomu inému; predsa však v starostlivosti o svojho najsvätejšieho Syna a svojho manžela Jozefa vynaložila všetku pozornosť obsluhe a nikdy sa neprevinila nejakou nedbalosťou, zabúdaním, zdĺhavosťou alebo nedopatrením v obstarávaní toho, čo potrebovali, ako budem mať príležitosť podrobnejšie povedať v ďalšom popisovaní.</p>

  <p>782. Avšak ktorý jazyk by mohol kedy popísať neúnavnú bdelosť tejto statočnej Ženy? Vstávala a bdela v noci, i keď ešte božské tajomstvá boli pred Jej srdcom skryté; a v skrytej temnote tajomstva svojho manželstva trvala v bdelej nádeji jeho rozlúštenia, pripravená pokorne a poslušne vykonať, čokoľvek by sa Jej rozkázalo. Obstarávala živobytie pre svojich domácich a služobníkov, totiž pre svoje vnútorné mocnosti a vonkajšie zmysly, prideľovala každému jeho potravu v dennej práci, takže keď boli zamestnané vonkajšou službou, duch nebol bez pomoci a nezaopatrený. Rozkazovala mocnostiam svojej duše, aby zachovávali posvätné pravidlá vyhľadávaním svojej potravy v Božom svetle, vo dne - v noci stále zamestnané horlivým rozjímaním a uvažovaním o svätom zákone a nikdy nedopustila, aby im vonkajšie práce a zamestnania odňali ich životný stav. Tak riadila a živila služobníctvo svojej duše.</p>

  <p>783. Taktiež ostatným služobníkom, vonkajším zmyslom, prideľovala oprávnené zamestnanie a potravu; používala svoju právomoc, ktorú mala nad svojimi schopnosťami a rozkazovala, aby ako slúžky slúžili duchu; hoci sú na tomto svete, aby boli pre svet mŕtve, nevšímali si jeho márností a žili iba toľko, koľko je potrebné pre prirodzenosť a milosť; aby sa nenechali uniesť zmyselnými útechami o nič viac, než koľko im vyššia časť duše dovolí a oznámi svojim pretekajúcim vplyvom. Určila medze a hranice všetkým svojim skutkom, takže bez najmenšej nedokonalosti prislúchali do oboru Božskej lásky, všetky Jej slúžili a spolupôsobili s Ňou bez odporu, neochoty alebo ťažkopádnosti.</p>

  <p>784. Tiež iným spôsobom vstávala a riadila svoju domácnosť, lebo bol ešte iný druh noci, v ktorej táto statočná Žena vstávala aj s inými služobníkmi, o ktorých sa starala. Povstala v noci Starého zákona, v temnom rozvidnievaní blížiaceho sa svetla: prišla na svet na sklonku tej noci a s nevýslovnou prezieravosťou obstarala a rozdeľovala pokrm milosti a večného života všetkým svojim domácim a služobníkom, najmä svojmu ľudu a ostatnému ľudskému pokoleniu, svätým Otcom a spravodlivým svojho národa, i hriešnikom, otrokom a zajatcom celého sveta. A dala ho naozaj a úplne, lebo ten pokrm vzala zo svojej vlastnej podstaty a zo svoje vlastnej krvi, pretože sa počal v Jej panenskom lone.</p>

</body>

</html>