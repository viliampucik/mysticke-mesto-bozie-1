<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 24.</h1>

  <h2 id="toc_1">Pokračovanie v tom istom predmete; vysvetlenie ostatnej časti tridsiatej prvej kapitoly knihy Prísloví</h2>

  <p>785. Žiadna vlastnosť statočnej ženy nechýbala našej Kráľovnej, lebo Ona bola pôvodkyňa cnosti a milosti. V šestnástom verši text pokračuje: " Videla pole a kúpila ho; z úžitku svojich rúk zaštepila vinicu." Pole najvyššej dokonalosti, na ktorom sa pestuje veľa ľúbezného ovocia cností bolo to, ktoré najsvätejšia Mária uvidela; a keď ho prezerala a odhadovala jasnosťou božského svetla, poznala, že je v ňom zakopaný poklad. Aby to pole mohla kúpiť, dala zaň ako výmenu všetky svoje majiteľské práva na zem, ktoré Jej skutočne patrili ako Kráľovnej a Panej a dávala prednosť vlastneniu tohoto poľa pred všetkými ostatnými vecami a kvôli nemu sa zriekala používania a práva na všetok majetok. Táto Pani jediná sa mohla vzdať všetkého tvorstva, lebo iba Ona ho celkom vlastnila a jedine Ona mohla kúpiť to pole svätosti. Jedine Ona mohla preskúmať a odhadnúť jeho plnú cenu a jedine Ona, prvá po Bohu, si privlastnila pole Božstva a Jeho vlastnosti, kým ostatní svätí si mohli privlastniť iba jeho časť. "Vinicu vysadzuje zo zárobku svojich rúk." Ona zaštepila svätú Cirkev nielen tým, že nám dala svojho najsvätejšieho Syna, aby ju zostavil a založil, ale sama bola pomocníčkou a po Nanebovstúpení ostala Paňou Cirkvi, ako bude vysvetlené v treťom zväzku tohto životopisu. Ona zaštepila rajskú vinicu, ktorú tá zúrivá beštia Lucifer zničil a spustošil, ale jej starostlivosťou sa stala opäť úrodná. Ona zaštepila vinicu svojho veľkého a veľkomyseľného srdca tým, že do nej zasadila výhonky cností a najúrodnejšieho viniča, z ktorého Kristus vo vínnom lise kríža urobil najsladšie víno svojej lásky, aby ním napájal svojich milých a živil svojich priateľov. (Vľp 5,1).</p>

  <p>786. "Prepásala silou svoje bedrá a posilnila svoje rameno". Najväčšia sila tých, ktorí sa nazývajú silní, spočíva v ich rukách, ktorými vykonávajú ťažké a neľahké práce: a najobťažnejšia práca pozemšťanov spočíva v obmedzovaní ich náruživostí a náklonností a ich podriaďovaní rozumu. Preto sväté Písmo hovorí o tejto statočnej Žene, že prepásala svoje bedrá silou a posilnila tiež svoje rameno. Naša Kráľovná nepodliehala žiadnej náruživosti alebo nezriadenej náklonnosti, ktorú by vo svojej nevinnej bytosti musela potlačovať; to Jej však nebránilo, aby sa statočnejšie obmedzovala ako ostatné Adamove dietky, ktorých vnútro je v dôsledku hriechu uvedené do zmätku. I keď to nepotrebovala, predsa Jej cnosti a láska Ju nútili, aby sa umŕtvovala viac, než by vyžadovali najhoršie náklonnosti. Nikto z tých, ktorí sa poškvrnili hriechmi, a preto boli povinní zadosťučiniť za ne, nikdy tak nenapínali sily k umŕtvovaniu svojich nezriadených vášní, ako naša Kráľovná Mária ich napínala v ovládaní a neustálym rozmnožovaním umŕtvovania svojich schopností a zmyslov. Svoje nevinné panenské telo stále trestala pokáním, bdením, pôstmi, padaním či kladením sa tvárou na zem s rozpätými rukami v podobe kríža, ako budem neskôr hovoriť (Zv. II. 12, 232, 442, 568, 898, 990, 991; zv. III. 581); svojim zmyslom odopierala všetok odpočinok a pohodlie, nie preto, že by boli neporiadne, ale aby stále robila to, čo bolo najsvätejšie a Bohu najpríjemnejšie a nebola nikdy unavená, ochablá alebo nedbalá konať všetky svoje skutky s plnou mierou a silou milosti.</p>

  <p>787. "Okúsila a videla, že jej zamestnanie je dobré; preto nezhasne v noci jej svieca." Pán je taký láskavý a verný ku tvorom, že keď nám prikazuje, aby sme sa opásali umŕtvovaním a pokáním (pretože kráľovstvo nebeské trpí násilie a musí sa získať mocou Mt 11,12), za toto násilie, ktoré robíme svojim náklonnostiam, odmeňuje naše snahy radosťou a útechou, ktoré plnia naše srdce slasťou. Z tejto radosti poznávame, aká dobrá je výmena najvyššieho dobra za skutky sebaumŕtvovania, ktorými obmedzujeme svoju túžbu po dočasných útechách, lebo už vopred dostávame útechy z kresťanských právd a s nimi i záruky večného života. A čím viac sa venujeme takému obchodu, tým viac získame a tým viac si budeme tento obchod ceniť.</p>

  <p>788. Keď my, ktorí sme poddaní hriechu, prežívame tieto pravdy, o čo viac ich poznala a oceňovala najsvätejšia Mária? A keď v nás, v ktorých noc hriechu je oveľa temnejšia a neustávajúca, sa s pomocou pokánia a umŕtvovania našich vášní môže udržať božské svetlo milosti, ako veľmi muselo potom toto svetlo žiariť v srdci tohto najčistejšieho Tvora? Ona nebola zaťažená nákazou našej hrubej a pokazenej prirodzenosti; nebola poškvrnená neposlušnosťou; nebola mučená výčitkami zlého svedomia ani bázňou skutočného hriechu; a okrem toho všetkého bola osvietená nad všetko pochopenie anjelov alebo ľudí. Presvätá Mária dobre poznala a milovala taký druh obchodu a nikdy v ťažkostiach a nebezpečenstvách života nezhášala svetlo Baránkovej sviece (Zjv 31,19).</p>

  <p>789. "Svojou rukou natiahla k silným veciam a jej prsty uchopili vreteno." Táto statočná Žena, ktorá s námahou a prácou svojich rúk rozmnožuje cnosti a majetok svojej rodiny, ktorá sa opáše statočnosťou proti svojim vášňam, ktorá nachádza radosť v obchode cnosti, mohla smelo siahnuť svojou rukou na veľké veci. Najsvätejšia Mária to urobila, Jej stav a povinnosti Jej v tom neprekážali, lebo sa povznášala nad seba a nad všetky pozemské veci, a tak zvýšila svoje snahy, rozšírila svoju činnosť na to, čo bolo v obvode božskej lásky a vedomosti najväčšie a najmocnejšie, povznášajúc sa nad všetok ľudský a anjelský život. A ako sa svojím zasnúbením viac a viac blížila k svojej dôstojnosti a materskému stavu, pokračovala v rozširovaní svojho srdca a naťahovala svoje ruky k novým skutkom svätosti, až sa prispôsobila k spolupôsobeniu v najťažšom a najvznešenejšom diele božskej Všemohúcnosti, totiž vo Vtelení Slova. O tom všetkom poviem viac v druhom zväzku, keď budem vysvetľovať prípravu našej Kráľovnej na toto veľké tajomstvo (Zv. II. 1-160). A pretože samé predsavzatie či rozhodnutie vykonať veľké veci, ale nesplnenie toho je bezcenné a bez praktického výsledku, preto sa hovorí: "A jej prsty uchopili vreteno," čím sa chce povedať, že naša Kráľovná skutočne vykonala všetky veľké, obtiažne a ťažké práce tak, ako mala v úmysle a ako si ich vo svojej dobre usporiadanej mysli predsavzala. Vo všetkom sa osvedčila ako poctivá a vzdialená od všetkého zveličovania a samého vonkajšieho sa ukazovania ženy, ktorá nosí praslicu, ale vretena sa nechopí. Preto sa ďalej hovorí:</p>

  <p>790. " Svoju ruku otvorila núdznemu a svoje dlane natiahla k chudobnému ". Múdra žena a gazdiná prejavuje veľkú statočnosť, keď je k chudobným štedrá a nikdy nepovoľuje slabosti ducha alebo zbabelej nedôvere, že by snáď pre jej almužny rodina nejako trpela; lebo najmocnejším prostriedkom pre rozmnožovanie všetkého majetku je, štedro sa oň podeliť s Kristovými chudobnými, ktorý už v tomto živote vie stonásobne odplácať (Mk 10,39). Najsvätejšia Mária rozdala svoje dedičstvo po rodičoch chudobným a chrámu, ako som povedala vyššie (761); k tomu ešte pridala prácu svojich rúk pre konanie skutkov milosrdenstva, lebo Jej zbožnosť a štedrá láska k chudobným by nebola uspokojená, keby nebola prispela svojou osobnou námahou a prácou. Nie je div, že dnešný hrabivý svet cíti nedostatok a chudobu v dočasných veciach, keď u ľudí ochabla láskavosť a súcit k chudobným; lebo to, čo Boh stvoril pre výživu chudobných a pre spasenie bohatých, užívajú iba pre ukojenie svojej márnivosti.</p>

  <p>791. Naša najláskavejšia Kráľovná a Pani však nielenže vystrela svoje vlastné ruky k chudobným, ale dokázala i to, že aj všemohúci Boh podal svoju ruku; lebo doteraz nepodal pomocnú ruku svojho božského Slova k smrteľníkom, ktorí si nezaslúžili, či lepšie povedané stali sa nehodní takého dobrodenia. Táto statočná Žena Mu podala ruky natiahnuté a otvorené pre dary pre nás úbohých zajatcov, sužovaných biedou hriechu. Pretože táto bieda a chudoba bola údelom všetkých ľudí, preto sväté Písmo používa slovo "chudobný" v jednotnom čísle, pretože celé ľudské pokolenie bolo ako jeden chudobný človek, neschopné zaopatriť sa lepšie než jeden chudák. Ruky nášho Spasiteľa Krista, nášho Pána, ktoré sa natiahli k nášmu vykúpeniu a otvorili sa pre rozdávanie svojich darov a zásluh, boli v skutočnosti ruky najsvätejšej Márie, lebo On ako Jej Syn, mal ich od Nej a bez Márie nešťastné ľudské pokolenie nikdy by ich nebolo videlo otvorené na svoju pomoc. Boli to Jej ruky i z mnohých iných ohľadov.</p>

  <p>792. "Nebude sa báť o svoj dom pred snežnou zimou, lebo všetci jej domáci sú oblečení dvojnásobným rúchom." Keď naša prirodzenosť stratila Slnko spravodlivosti, teplota milosti a pôvodná spravodlivosť bola pochovaná pod zamrznutým snehom hriechu a všetka jej sila pre konanie dobra bola obmedzená, zdržovaná a zamrznutá. Z toho vznikali ťažkosti pre konanie svätých skutkov, zdĺhavosť v konaní, nepozornosť a nedbalosť, nestálosť a rôzne naše iné nedostatky pri konaní cností. Odtiaľ pochádza, že po spáchaní hriechu sa nachádzame olúpení o Božiu lásku, bez ochrany alebo úkrytu proti pokušeniam. Naša nebeská Kráľovná nemala žiadnu z týchto prekážok, ani nedostatky duše a tela; lebo všetci Jej domáci, to jest Jej vnútorné a vonkajšie mocnosti boli chránené pred mrazom hriechu dvojnásobným rúchom. Z jednej strany bola chránená pôvodnou spravodlivosťou a vliatymi cnosťami spolu s cnosťami získanými vlastnou námahou od prvého okamihu Jej činnosti, a z druhej strany bola tiež chránená dvojnásobným rúchom obyčajných milostí. Tieto obdržala pre jej vlastný význam z tých, ktoré dostala zvláštnym spôsobom pre svoju dôstojnosť Matky Božej. Nebudem sa zdržovať popisovaním Jej obozretnej starostlivosti o svoju domácnosť. Pri iných ženách starostlivosť, ktorú venujú tejto záležitosti, môže byť chválitebná, pretože je potrebná; ale v dome Kráľovnej nebies a zeme, najsvätejšej Márie, nebolo potrebné množstvo rúch: pre Jej Syna, lebo On mal iba jedno; ani pre seba a svojho manžela Jozefa, lebo chudoba bola ich najväčšou ozdobou i ochranou.</p>

  <p>793. "Prikrývadlo si urobila, batist a purpur je jej odev." Tieto obrazné slová tiež naznačujú duchovné ozdoby tejto ženy. Bolo to rúcho rôznofarebné a pevné, ktoré úplne poslúžilo ako prikrývka a chránilo Ju pred nepriaznivým počasím a pred dažďom, lebo pre tento účel sú vyrábané silné pokrývky, kabáty a podobné veci. Dlhý plášť cností a darov Márie bol nepreniknuteľný proti mocným prúdom pokušení a útokov, ktoré veľký červený a krvavý drak chŕlil proti Nej, ako to videl svätý Ján v Zjavení (Zjv 21,15). Väčšia však ako pevnosť týchto rúch bola ich krása a rozmanitosť cností do nich votkaných, a to nielen zdanlivých, ale ktoré sa už takmer stali časťou Jej tela a krvi a podstatou Jej prirodzenosti a to už od okamihu, v ktorom obdržala svoju existenciu v milosti a pôvodnej spravodlivosti. Bol v Nej purpur lásky, belosť čistoty a nepoškvrnenosti, blankyt nádeje so všetkými ostatnými darmi a milosťami, ktorými bola úplne zaodiata a ozdobená v celej svojej kráse. Tiež biela a červená, ktoré nevesta zvolila ako zvláštne znamenie človečenstva a Božstva Syna, Ju zdobili (Vľp 5,10); lebo ako Ona dala Slovu červeň Jeho človečenstva, On zase dal Jej skvelosť Božstva bez toho, aby zlúčil tieto dve prirodzenosti v Jej panenskom lone, ale ponechal svojej Matke vyžarovanie lúčov Božstva oveľa dokonalejšie ako zo všetkých ostatných tvorov.</p>

  <p>794. "Povestný je v bránach jej muž, keď zasadá so starcami zeme". Ako za starých časov sa konával súd v mestských bránach, taktiež v bráne do večného života je vynášaný rozsudok nad každým zvlášť; kým posledný deň nás očakáva súd všeobecný nad celým svetom. Pri všeobecnom súde svätý Jozef ako jeden z mužov najsvätejšej Márie zasadne medzi šľachtou Božieho kráľovstva, lebo bude zasadať s apoštolmi pri súde nad celým svetom, túto výsadu dostane ako manžel statočnej Ženy, Kráľovnej všetkých a ako domnelý otec najvyššieho Sudcu. Druhým mužom tejto Panej je Jej Syn, ako som už povedala (774), a tento je oprávnený a uznávaný za najvyššieho Pána a pravého Sudcu ako pri zvláštnom súde tak aj pri tom, ktorý sa bude konať nad anjelmi a všetkými ľuďmi. Táto najvyššia moc spadá sčasti tiež na najsvätejšiu Máriu, lebo Ona to bola, ktorá Mu dala telo, ktorým vykúpil svet.</p>

  <p>795. "Drahé plátno zhotovila a predala ho a opasok dala Kananejskému kupcovi". V tejto starostlivej práci statočnej ženy sú vyznačené dve prednosti našej veľkej Kráľovnej. Prvá, že zhotovila plátno také čisté a také veľké, že večné Slovo, hoci muselo uzavrieť a obmedziť svoju veľkosť, mohlo zostúpiť a zaodiať sa ním a Ona ho nepredala žiadnemu inému, iba samotnému Pánovi, ktorý Jej zaň dal svojho vlastného Syna. Lebo vo všetkom tvorstve nebolo nič také cenné, aby sa mohlo kúpiť toto plátno čistoty a svätosti Márie, ani žiaden človek si nemohol zaslúžiť, aby bol Jej synom, to mohol jedine sám Boží Syn. Ona tiež darovala, a nie predala, nanajvýš blahosklonne opasok Kananejskému, ktorému zlorečil jeho otec (Gn 9,25); lebo všetci tí, ktorí sa podieľali na zlorečení a boli olúpení a poddaní nezriadeným žiadostiam a náklonnostiam, mohli sa teraz znovu opásať opaskom, ktorý pre nich obstarala najsvätejšia Mária cez svojho prvorodeného a jediného Syna a cez zákon milosti. Takto sú teraz schopní polepšiť sa a opásať sa novou silou. Žiadna výhovorka neostáva predpovedaným a zatrateným, anjelom a ľuďom, pretože všetci mali prostriedky, aby obmedzili svoje nezriadené vášne rovnako ako predurčení. Veď mohli používať milosti, ktoré pre nich dobrovoľne získala najsvätejšia Mária a za ktoré sa nežiada žiaden poplatok.</p>

  <p>796. "Sila a krása je jej odev a smiať sa bude v deň najposlednejší." Ďalšou novou ozdobou a rúchom statočnej Ženy je sila a krása; sila Ju robí nepremožiteľnou v utrpení a v boji proti pekelným mocnostiam; krása Jej dodáva vonkajší pôvab a obdivuhodnú dôstojnosť vo všetkom Jej konaní. Pre tieto dve prednosti bola naša Kráľovná milá v Božích očiach a anjelov i sveta. Nielenže bola bez každej úhony hriechu a chyby, ale mala ešte milosť a krásu, ktorá sa natoľko páčila a tak okúzľovala Ducha Svätého, keď povedal, že je celá krásna a Jemu príjemná (Veľp 4,7). A kde nie je hriech na oplakávanie, tam niet ani žiadnej príčiny na zármutok v poslednom dni, kedy žiaden zo smrteľníkov nebude bez takých príčin, okrem tejto našej Panej a Jej najsvätejšieho Syna. Všetci ostatní boli poškvrnení nejakou chybou, ktorú musia ľutovať. V ten deň budú zavrhnutí plakať, pretože predtým náležite neplakali nad svojimi hriechmi. V ten deň táto statočná Žena bude plná útechy a radosti a bude ďakovať za svoje nevýslovné šťastie ako i za vykonanie božskej spravodlivosti na zlomyseľných a odbojných, ktorú uskutoční Jej najsvätejší Syn.</p>

  <p>797. "Otvorila svoje ústa v múdrosti a zákon spravodlivosti je na jej jazyku." Táto veľká vznešenosť statočnej Ženy nespočíva v akomkoľvek otváraní úst, ale otvára ich, len aby učila Božej bázni alebo pre skutky lásky. Toto naša Pani a Kráľovná konala s najväčšou dokonalosťou. Otvorila svoje ústa ako učiteľka múdrosti, keď povedal a svätému archanjelovi: "Nech sa mi stane podľa tvojho slova " (Lk 1,38) a kedykoľvek hovorila, robila to ako najmúdrejšia Panna, plná vedomosti o Najvyššom, ako Učiteľka všetkých a ako Orodovníčka za úbohé dietky Evy. Zákon láskavosti bol vždy na Jej perách ako najláskavejšej Matky milosrdenstva a Jej príhovor a modlitby sú samy osebe nezrušiteľným zákonom, od ktorého závisí naša záchrana vo všetkých našich potrebách; sme bezpeční, len ak vieme, ako Ju pohnúť, aby otvorila svoje ústa a prehovorila za nás slovo orodovania.</p>

  <p>798. "Sledovala chodníky svojho domu a chlieb záhaľčivo nejedla." Je to nemalá česť pre matku rodiny, ktorá prísne bdie nad všetkým, čo najistejšie vedie všetko k rozmnoženiu majetku a šťastia; ale v tejto božskej múdrosti jedine Mária dala úplne dokonalý príklad smrteľníkom. Jedine Ona vedela, ako objaviť a vynájsť všetky cesty vedúce k spravodlivosti a ako nájsť priame cesty, po ktorých sa môže s väčšou istotou a rýchlejšie dostať k Bohu. Ona dosiahla túto vedomosť tak rýchlo, že prekonala všetkých smrteľníkov, ba i samotných cherubínov a serafínov. Rozoznávala a vynašla dobré i zlé, výšku i hĺbku svätosti, veľkosť ľudskej slabosti, prefíkanosť našich nepriateľov, nebezpečenstvo ohrozujúce svet a všetko pozemské. Zároveň používala prakticky všetky svoje vedomosti a neprijala svoju dušu a milosti Božie nadarmo (Ž 23,4). A tým si zaslúžila, čo nasleduje:</p>

  <p>799. "Povstali jej synovia a za najblahoslavenejšiu Ju vyhlasovali, i jej muž ju chválil." Synovia tejto Ženy povedali o Nej v bojujúcej Cirkvi veľké a slávne veci, nazývali Ju najpožehnanejšou medzi ženami; a tí, ktorí nepovstali a nechválili Ju, nech sa nenazývajú Jej dietkami, ani učenými, múdrymi alebo nábožnými. Hoci všetci svätí svätej Cirkvi, nadchnutí a pohnutí Jej Mužom a Ženíchom Kristom a z vnuknutia Ducha Svätého hovorili o Nej, predsa sa zdá, akoby Pán až doteraz mlčal a ešte nepovstal, aby oznámil svetu tie nespočetné vznešené tajomstvá týkajúce sa Jeho najsvätejšej Matky. Bolo mi oznámené, že tie tajomstvá sú také veľké, že ich zjavenie je vyhradené iba víťaznej Cirkvi po Poslednom súde, pretože by nebolo vhodné zjaviť ich tomuto svetu, ktorý nie je hodný ani schopný porozumieť takým divom. Potom bude Kristus, Muž Márie hovoriť a pre oblaženie svätých zjaví Svoju i Jej slávu a prednosti i vznešenosť tejto Panej; vtedy ich poznáme v celom rozsahu. Teraz stačí, keď ich úctivo uznávame pod závojom viery a žijeme v nádeji, že tie veľké požehnania pochopíme úplne v budúcom živote.</p>

  <p>800. "Mnohé dcéry zhromaždili bohatstvo, ty si prevýšila všetky." Všetky duše, ktoré dosiahli milosť Najvyššieho, nazývajú sa Jeho dcérami; a všetky zásluhy, dary a milosti, ktoré mohli dosiahnuť, sú pravým bohatstvom, lebo pozemské statky neprávom si prisvojujú meno bohatstva. Počet predurčených bude veľký; to vie Ten, ktorý spočítal hviezdy podľa ich mien (Ž 144,4). Mária však nahromadila väčšie bohatstvo ako všetci, ktorí sú dietkami Adama i Jej; Ona jediná dosiahla zvláštne postavenie, že nielen akoby iba tak bola nazývaná ich Matkou a oni Jej dietkami, ale tiež, že sa stala Matkou Boha samého; a preto Ona ďaleko prevyšuje všetku slávu, akú celý počet predurčených dosiahol alebo ešte dosiahne. A pretože popri porovnávaní tohoto bohatstva a darov vnútorných milostí a im zodpovedajúcej slávy s vonkajším a navonok viditeľným bohatstvom a slávou iných žien, na ktorej si ony tak mnoho zakladajú, je všetko iba márnosť; Šalamún dodáva:</p>

  <p>801. "Priazeň je klamná a krása márna; pretože žena, ktorá sa bojí Pána, bude velebená. Dajte jej ovocie jej rúk a nech ju jej práca chváli pri bráne." Svet klamne považuje mnohé veci za výborné a vzácne, ktoré také nie sú a ktoré nemajú viac krásy a prednosti, než akú im pripisuje nesprávny úsudok; ako napríklad vonkajšie zdanie cnosti pri našich prácach; blaživé pocity spôsobené sladkými a výrečnými slovami; vtip a uhladenosť v reči a v správaní sa; blahosklonnosť predstavených alebo popularita. Toto všetko je klamné a ošemetné tak ako krása ženy, ktorá o krátky čas pominie. Žena, ktorá sa bojí Boha a učí iných, aby sa Ho báli, tá si naozaj zaslúži chválu od ľudí i od samého Pána. A pretože Boh sám si Ju praje chváliť, preto Písmo sväté hovorí: "Dajte jej ovocie jej rúk." On odmeriava svoju chválu tiež podľa hodnoty skutkov verejne známych a dodáva, že tieto skutky samé hlásajú jej chválu. Chvála ľudí má malú cenu pre tú, ktorá sa svojím správaním sama znižuje. Preto si Najvyšší praje, aby skutky Jeho najsvätejšej Matky boli zjavené až v bránach Jeho svätej Cirkvi, nakoľko je to možné a vhodné, ako som vyššie povedala; kým väčšia chvála a sláva je pre Ňu vyhradená až v nebeskej Cirkvi a bude trvať po všetky veky vekov. Amen.</p>

  <h2 id="toc_2">Poučenie nebeskej Kráľovnej</h2>

  <p>802. Mnoho bodov tejto kapitoly svätého Písma môžeš použiť pre poučenie a správne poznanie; a hoci si sa nezmienila o všetkých, prajem si, aby si si dobre zapísala do srdca to, čo si oznámila i to, čo si vynechala a chcem, aby si podľa toho konala. Preto je potrebné, aby si žila v ústraní a sústredená sama v sebe, aby si zabudla na všetky viditeľné pozemské veci a veľmi dbala na nebeské svetlo, ktoré ti pomáha a chráni schopnosti tvojich zmyslov dvojnásobným rúchom proti vplyvu vlažnosti a ľahostajnosti na ceste dokonalosti; a je potrebné, aby si odporovala pudom svojich odbojných vášní. Bojuj proti nim a obmedzuj ich mocným prostriedkom Božej bázne. Odlúč sa od všetkého klamného vonkajšieho zdania a povznes svoju myseľ k pozorovaniu a poznaniu svojho vnútorného stavu a ciest, ktoré ti Pán ukázal, aby si Ho hľadala v skrytosti a bezpečne Ho našla. Len čo raz okúsiš sladkosť stykov s nebeskými vecami, nedopusť, aby si svojou nedbalosťou zadusila vo svojom srdci božské svetlo, ktoré ťa v tme osvecuje. Nejedz svoj chlieb záhaľčivo, ale pracuj usilovne bez prestania a potom budeš užívať ovocie svojej námahy. Posilňovaná Pánom vykonáš dielo hodné Jeho povšimnutia a zaľúbenia a budeš bežať za vôňou Jeho mastí, až dôjdeš k ich večnému užívaniu. Amen.</p>

  <p>Citáty z knihy Prísloví pod B 772-801 sa v knihe Mystické Mesto Božie (v českom jazyku) odlišujú od prekladu starého zákona v slovenskej reči z r. 1996. Takto obsah odstavca nenaväzuje celkom na slová citovaného Príslovia. Porovnávajme:</p>

  <p>A. Podľa Svätého Písma Starého zákona podľa slovenského prekladu z r. 1996.</p>

  <p>B. Podľa českého prekladu uvedeného v Mystickom Božom Meste.</p>

  <p>772. A. Ach, ktože nájde ženu dobrú? Jej cena je nad perly.</p>

  <p>284. B. Ženu statočnú kto nájde? Jej cena je ako vecí privezené zďaleka a z najvzdialenejších pobreží.</p>

  <p>775. A. Bezpečnosť nachodí srdce jej muža v nej, bo núdze o zisk niet.</p>

  <p>775. B. Srdce jej muža jej dôveruje a koristi nemá nedostatok.</p>

  <p>777. A. Gazduje mu dobre, a nie zle po všetky dni svojho života.</p>

  <p>777. B. Odplatí jemu dobrým a nie zlým po všetky dni svojho života.</p>

  <p>778. A. Dbá veľmi o vlnu a o ľan a radostne jej ide práca od ruky.</p>

  <p>778. B. Hľadala vlnu a ľan a robila podľa umenia svojich rúk.</p>

  <p>779. A. Hľa, podobá sa lodiam kupeckým, zďaleka dováža si výživu.</p>

  <p>779. B. Je ako kupecká loď, zďaleka dováža svoj chlieb.</p>

  <p>781. A. Veď vstáva ešte za noci a rozdeľuje pokrm svojej čeľadi a prácu svojim dievčatám.</p>

  <p>781. B. A v noci vstala a dala korisť svojim domácim a pokrmy služobniciam svojim.</p>

  <p>785. A. Zobzrie sa za poľom a (hneď) ho kupuje, vinicu vysádza zo zárobku svojich rúk.</p>

  <p>785. B. Videla pole a kúpila ho; z úžitku svojich rúk zaštepila vinicu.</p>

  <p>786. A. Chrabrosťou si prepasuje bedrá a zosilňuje svoje ramená.</p>

  <p>786. B. Prepásala silou svoje bedrá a posilnila svoje rameno.</p>

  <p>787. A. Tu sladko zakúša, aké dobré je jej podnikanie, nezhasína jej svetlo za noci.</p>

  <p>787. B. Okúsila a videla, že jej zamestnanie je dobré; preto nezhasne v noci jej svieca.</p>

  <p>789. A. Jej ruky siahajú po praslici, prstami drží vreteno.</p>

  <p>789. B. Svoju ruku natiahla k silným veciam a jej prsty uchopili vreteno.</p>

  <p>790. A. Kde bedár, tam svoju ruku otvára a k chudákovi ruky vystiera.</p>

  <p>790. B. Svoju ruku otvorila núdznemu a svoje dlane natiahla k chudobnému.</p>

  <p>792. A. Ľakať sa neľaká, čo s čeľaďou, keď (príde) sneh, bo všetka jej čeľaď má po dvoch oblekoch.</p>

  <p>792. B. Nebude sa báť o svoj dom pred snežnou zimou, lebo všetci jej domáci sú oblečení dvojnásobným rúchom.</p>

  <p>793. A. Má narobené prikrývadlá pre seba, batist a purpur sú jej odevom.</p>

  <p>793. B. Prikrývadlo si urobila, batist a purpur je jej odev.</p>

  <p>794. A. Navôkol povestný je jej muž pri bránach, na zasadaniach so starcami krajiny.</p>

  <p>794. B. Povestný je v bránach jej muž, keď zasadá so starcami zeme.</p>

  <p>795. A. Speňažuje tiež jemné šatstvo, ktoré vyrába a kupcom odpredáva opasky.</p>

  <p>795. B. Plátno drahé zhotovila a predala ho a opasok dala Kananejskému kupcovi.</p>

  <p>796. A. Ako jej svedčia moc a krása za odev, tak s úsmevom sa díva na budúci deň.</p>

  <p>796. B. Sila a krása je jej odev a smiať sa bude v deň najposlednejší.</p>

  <p>797. A. Prehovoria je ústa s múdrosťou, láskavé slová sú na jej jazyku.</p>

  <p>797. B. Otvorila svoje ústa v múdrosti a zákon spravodlivosti je na jej jazyku.</p>

  <p>798. A. Sleduje priebeh všetkej práce po dome a nejedáva z chleba záhaľčivo.</p>

  <p>798. B. Sledovala chodníky svojho domu a chlieb záhaľčivo nejedla.</p>

  <p>799. A. Keď prehovoria jej synovia, dobrorečia jej a jej manžel zahŕňa ju pochvalou.</p>

  <p>799. B. Povstali jej synovia a za najblahoslavenejšiu ju vyhlasovali i jej muž ju chválil.</p>

  <p>800. A. Rúče sa namáhalo veľa žien, lež ty si ich všetky predstihla.</p>

  <p>800. B. Mnohé dcéry zhromaždili bohatstvo, ty si prevýšila všetky.</p>

  <p>801. A. Spanilosť je klam a krása - daromnosť; chválu si zasluhuje žena, čo sa bojí Pána.</p>

  <p>801. B. Priazeň je klamná a krása márna; pretože žena, ktorá sa bojí Pána, bude velebená.</p>

</body>

</html>