<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 19.</h1>

  <h2 id="toc_1">Najvyšší osvietil a presvedčil kňazov o úplnej nevine najsvätejšej Márie; oznámili Jej, že Jej matka, svätá Anna, čoskoro zomrie a v hodine jej smrti bola pri nej</h2>

  <p>713. Pán však nespal ani nedriemal (Ž 120,4) v dobe nárekov svojej milovanej nevesty Márie, hoci konal, akoby Ju nepočul kochajúc sa v predlžovanej skúške Jej trápenia, ktoré Jej poskytovalo mnohé slávne víťazstvá a obdiv i chválu nebeských duchov. V nezmenšenej miere pokračoval tlejúci oheň prenasledovania, o ktorom sme sa už zmienili, aby tento Fénix - Mária - mala príležitosť mnohokrát sa obnoviť z popola svojej pokory a Jej najčistejšie srdce sa opäť a opäť znovuzrodilo pre dosiahnutie novej hodnosti a stavu božskej milosti. Keď však prišiel čas príhodný pre uskutočnenie tejto slepej nenávisti a žiarlivosti oných diablom zvedených dievčat, aby ich nezbednosť úplne neznehodnotila Tú, ktorá mala byť veľká postavením i milosťou, Pán vo sne prehovoril ku kňazovi a povedal mu: "Moja služobnica Mária je v mojich očiach príjemná, je moja dokonalá a jediná vyvolená a je úplne nevinná vo všetkom, z čoho Ju obviňujú." To isté zjavil tiež Anne, učiteľke dievčat. Ráno sa potom kňaz i učiteľka zhovárali o posolstve, ktoré obidvaja obdržali. Majúc teraz istotu ľutovali klam, ku ktorému ich zviedli, zavolali Princeznú Máriu a žiadali Ju o odpustenie za to, že uverili nepravdivým správam dievčat a prisľúbili Jej potrebnú nápravu i ochranu pred prenasledovaním a náležité opatrenia proti nim.</p>

  <p>714. Ona, Matka a Pôvodkyňa pokory, keď vypočula ich slová, povedala kňazovi aj učiteľke: "Predstavení moji, som skutočne tá, ktorá si zaslúži vaše pokarhanie a prosím vás, aby ste ma nepokladali za nehodnú udeliť mi ho, keď si ho ako mne veľmi potrebné žiadam. Veľmi si vážim styk so svojimi sestrami, s ostatnými dievčatami a nerada by som ho stratila vlastnou vinou, lebo som im tak veľmi dlžná za to, že ma medzi sebou trpia; ako náhradu za to dobrodenie prajem si slúžiť im vernejšie. Ale keď rozkážete ináč, som ochotná poslúchnuť vaše prianie." Táto odpoveď najsvätejšej Márie ešte viac posilnila a potešila kňaza a učiteľku; schválili Jej pokornú žiadosť, ale od toho času Jej venovali zvláštnu pozornosť a pozerali na Ňu s novou úctou a náklonnosťou. Nanajvýš pokorná Deva poprosila o pobozkanie ruky kňazovi i učiteľke a ako obyčajne tiež o požehnanie, s ktorým Ju prepustili. - Ako vyprahlosť a smäd po vode vzrastie pri pohľade na čistú vodu, ktorú nemožno dosiahnuť, tak srdce Márie, našej Panej, naplnila ľútostná túžba po utrpení. Smädiac a planúc po božskej láske sa obávala, že v dôsledku starostlivej opatery kňaza a učiteľky teraz stratí poklad utrpenia.</p>

  <p>715. Vyhľadala samotu a zhovárajúc sa s Bohom povedala: "Prečo, Pane a najmilší Majster, je toľká prísnosť voči mne? Prečo tak dlho trvá Tvoja neprítomnosť a prečo zabúdaš na tú, ktorá bez Teba nemôže žiť? V tejto predĺženej osamelosti a odlúčenia od Tvojej sladkej prítomnosti ma tešilo, že si mi poskytol zármutok a utrpenie pre Teba ako záruku Tvojej náklonnosti - ale ako teraz budem môcť žiť vo svojej opustenosti bez tejto útechy? Prečo si, Pane, tak skoro stiahol odo mňa svoju štedrú ruku, keď si mi odoprel toto dobrodenie? Kto okrem Teba mohol zmeniť zmýšľanie kňazov a učiteľky? Ja si však nezaslúžim zisk z ich láskavého karhania, ani nie som hodna znášať utrpenie, tak ako si nezaslúžim Tvoju najláskavejšiu návštevu a milú prítomnosť. Ak som nebola hodná páčiť sa Ti, Otče a Pane môj, chcem svoju nedbalosť napraviť. Moja stiesnená duša nemôže nájsť úľavu, pokým jej chýba útecha Tvojej prítomnosti. Neprestávam však dúfať, že Tvoje božské zaľúbenie, Ženích môj, sa splní vo všetkom."</p>

  <p>716. Pre osvietenie kňazov i učiteľky v prípade Márie sa zmiernilo prenasledovanie dievčat. Tiež Pán ich brzdil a zabránil diablovi, aby ich popudzoval. Avšak čas, po ktorý bol od Nej vzdialený a ukrýval sa pred touto nebeskou Nevestou, trval (napodiv) desať rokov. Najvyšší síce niekoľkokrát prerušil túto neprítomnosť, ale nebolo to často a robil to s menšou štedrosťou a nežnosťou ako v prvých rokoch Jej detstva. Túto neprítomnosť ustanovil Pán preto, aby sa naša Kráľovná mohla cvičiť vo všetkých cnostiach a v každej dokonalosti a stala sa hodná dôstojnosti, pre ktorú Ju Najvyšší určil. Lebo keby bola stále dostávala také nazeranie na Jeho Velebnosť, ako sme popísali v štrnástej kapitole tejto knihy, nebola by mohla, podľa všeobecného poriadku, trpieť ako obyčajný tvor.</p>

  <p>717. Avšak počas tohto odlúčenia a neprítomnosti Pána, hoci najsvätejšia Mária nemala priame videnie božskej podstaty i anjelov, ako sme sa vyššie zmienili, Jej najsvätejšia duša a mocnosti dostali viac darov milosti a nadprirodzených osvietení, ako ich obdržali všetci svätí, lebo v tom sa Božia ruka nikdy od Nej nestiahla. Ale pri porovnávaní s častými návštevami Pána v prvých rokoch nazývame stav, keď bola dlho zbavená Jeho prítomnosti, neprítomnosťou a vzdialením Pána. Začalo to osem dní pred smrťou Jej otca svätého Joachima, potom Ju začalo prenasledovať peklo a po ňom nasledovalo prenasledovanie tvorov. Toto trvalo až do dvanásteho roku veku Kňažnej. Keď prekročila tento vek, istého dňa Jej anjeli oznámili bez toho, aby sa ukázali: "Mária, podľa ustanovenia Najvyššieho nadišiel teraz koniec života Tvojej svätej matky Anny. Pán rozhodol, že ju vyslobodí z väzenia smrteľného tela a privedie jej námahy ku šťastnému splneniu."</p>

  <p>718. Pri tejto neočakávanej a bolestnej správe sa milujúce srdce Dcéry naplnilo súcitom. Vrhla sa pred Najvyšším na tvár a vysielala vrúcne modlitby za šťastnú smrť svojej svätej matky týmito slovami: "Kráľ vekov, neviditeľný a večný Pane, nesmrteľný a všemohúci Stvoriteľ vesmíru, hoci som iba prach a popol a musím vyznať, že mnoho dlhujem Tvojej Velebnosti, nebude sa mi preto brániť hovoriť k svojmu Pánovi (Gn 18,17), a preto vylievam pred Tebou svoje srdce a dúfam, Bože môj, že neodmietneš tú, ktorá vždy vyznávala Tvoje sväté Meno. Prepusti, ó Pane, v pokoji Tvoju služobnicu, ktorá s nepremožiteľnou vierou a dôverou sa snažila konať podľa Tvojej vôle. Daj, nech víťazne vyjde z boja s nepriateľmi a vojde do brán Tvojich svätých vyvolených; nech Ju posilňuje Tvoja mocná ruka; na konci jej pozemskej púte tá istá mocná pravica, ktorá jej pomáhala kráčať po ceste dokonalosti, nech jej pomáha a dá vojsť, Otče môj, do mieru a pokoja Tvojho priateľstva a milosti, lebo ho hľadala vždy s úprimným srdcom."</p>

  <p>719. Pán neodpovedal slovami na túto žiadosť svojej Milovanej, ale Jeho odpoveďou bola obdivuhodná milosť, preukázaná Jej i jej svätej matke Anne. Tú istú noc Jeho Velebnosť nariadila anjelom strážcom najsvätejšej Márie, aby Ju i s telom priniesli k posteli Jej nemocnej matky a jeden z nich zostal na Jej mieste v chráme a za tým účelom prijal vzdušné telo Jej podoby. Svätí anjeli poslúchli Boží rozkaz a odniesli svoju Kráľovnú do domu a do izby Jej svätej matky Anny. Keď sa tak ocitla u svojej matky, nebeská Pani pobozkala matkinu ruku a povedala: "Moja matka a vychovávateľka, Najvyšší nech je tvojím svetlom a silou a nech je zvelebený, lebo vo svojej blahosklonnosti nedopustil, aby som zostala bez dobrodenia tvojho posledného požehnania; môžem ho teraz, matka moja, obdržať z tvojej ruky." Svätá Anna udelila svoje posledné požehnanie Márii a s prekypujúcim srdcom tiež ďakovala Pánovi za veľkú milosť, ktorú jej udelil. Lebo poznala tajomstvo o svojej dcére a Kráľovnej a nezabudla vysloviť svoju vďačnosť za lásku, ktorú jej Mária v tomto okamihu preukázala.</p>

  <p>720. Naša Kňažná sa potom obrátila ku svojej matke a pripravovala ju na blížiacu sa smrť; okrem iných nadmieru potešujúcich slov jej povedala aj toto: "Matka, drahá mojej duši, je potrebné prejsť bránou smrti do života večného, ktorý očakávame. Ten prechod je trpký a bolestný, ale tiež prospešný, lebo je božskou dobrotivosťou ustanovený ako počiatok našej bezpečnosti a odpočinku. Sám osebe vynahradzuje nedbalosti a chyby tvora, ktorých sa dopustil pri plnení svojich povinností. Prijmi smrť, matka moja, s radosťou svojej duše, zaplať ňou obyčajný dlh a odíď s dôverou do spoločenstva našich predkov, svätých patriarchov, prorokov a spravodlivých priateľov Božích. Tam s nimi očakávaj blaženosť, ktorú nám Najvyšší zošle vďaka nášmu Spasiteľovi a jeho vykúpeniu. Istota tejto nádeje ti bude útechou, kým nedosiahneme plné užívanie toho, čo očakávame."</p>

  <p>721. Svätá Anna odpovedala svojej dcére s opätovanou láskou a v duchu radosti, ktorá bola hodna jej i takej Dcéry pri tejto príležitosti. Povedala s materinskou nežnosťou: "Mária, moja milovaná dcéra, konaj teraz svoju povinnosť, nezabúdaj za mňa prosiť u Pána Boha a Stvoriteľa a pripomínaj Mu, že v tejto hodine potrebujem Jeho ochranu. Pamätaj, čo si dlžná tej, ktorá ťa počala, po deväť mesiacov nosila vo svojom živote a potom prsiami kojila a vždy ťa nosila vo svojom srdci. Pros Pána, dcéra moja, aby vztiahol svoju milosrdnú ruku ku mne, Jeho neužitočnému tvorovi, ktorý má svoj počiatok iba z Jeho milosrdenstva, aby mi teraz v hodine smrti udelil svoje požehnanie, lebo skladám svoju dôveru, ako som ju vždy skladala, úplne v Jeho milosrdenstvo. Neopúšťaj ma, moja milovaná, kým nezavrieš moje oči. Budeš sirotou bez ľudskej ochrany, ale budeš žiť pod ochranou Najvyššieho. Dúfaj v milosrdenstvá, aké preukazoval už oddávna. Dcéra môjho srdca, kráčaj po cestách spravodlivosti Pána a pros Ho, aby riadil tvoje snahy a schopnosti a bol tvojím učiteľom vo svätom Zákone. Neodchádzaj z chrámu, kým si nevyvolíš svoj životný stav a urob tak iba po náležitej porade s chrámovými kňazmi; neprestávaj sa modliť k Pánovi, aby riadil tvoje záležitosti podľa svojho zaľúbenia. Pros tiež, ak bude Jeho vôľou dať ti manžela, aby bol z pokolenia Júdovho a z rodu Dávidovho. S majetkom tvojho otca Joachima a mojím, ktorý ti bude odteraz patriť, sa podeľ s chudobnými a jednaj s nimi vždy s láskavou štedrosťou. Maj svoje tajomstvá skryté vo svojom srdci a bez prestania pros Všemohúceho, aby ukázal svoje milosrdenstvo a zoslal spásu i vykúpenie vďaka sľúbenému Mesiášovi. Žiadaj a pros Jeho nekonečnú Dobrotu, aby ťa chránil a nech Jeho požehnanie zostúpi na teba spolu s mojím."</p>

  <p>722. Pri takých vznešených nebeských rozhovoroch blahoslavená matka svätá Anna pocítila úzkosti nastávajúcej smrti a skloniac sa na trón milosti, to jest do náručia svojej najsvätejšej dcéry Márie, odovzdala svoju čistú dušu svojmu Stvoriteľovi. Keď zavrela svojej matke oči, ako svätá Anna žiadala a pripravila jej telo do polohy pre pohreb, anjeli Kráľovnú Máriu opäť vzali a priniesli na Jej miesto v chráme. Najvyšší nebránil sile detinskej lásky, ktorá prirodzene spôsobila veľmi precítený zármutok nad úmrtím matky a pocit opustenosti, keď ostala teraz už bez jej pomoci. Ale tento zármutok bol u našej Kráľovnej veľmi dokonalý, riadený milosťami jej nanajvýš dokonalej nevinnosti a čistoty. I v tomto zármutku chválila Najvyššieho za Jeho nekonečné milosrdenstvo, aké prejavil Jej matke v živote i v smrti, pričom pokračovala i vo svojom roztomilom a láskyplnom náreku nad stále trvajúcou neprítomnosťou Pána.</p>

  <p>723. Presvätá dcéra nemohla však poznať plný rozsah útechy, ktorú obdržala Jej matka tým, že Ona bola prítomná pri jej smrti. Lebo dcéra nevedela ešte o svojej vysokej dôstojnosti a o veľkom tajomstve s tým spojenom, ako to vedela Jej matka, čo však držala stále v tajnosti, ako jej Najvyšší prikázal. Keď však uvidela pri svojej posteli Tú, ktorá bola svetlom Jej očí i celého sveta a mala výsadu, že mohla zomrieť v Jej náručí, s tým sa splnili všetky priania jej smrteľného života a jej posledné okamihy boli šťastnejšie ako všetkých smrteľníkov, ktorí do tej hodiny zomreli. Zomrela nie tak v plnosti veku ako plná zásluh a anjel zaviedol jej presvätú dušu do lona Abrahámovho, kde Ju poznali a ctili všetci patriarchovia, proroci a spravodliví, ktorí sa tam nachádzali. Táto presvätá žena bola od prirodzenosti obdarená veľkým, šľachetným srdcom, jasným a ku svätým veciam sa povznášajúcim rozumom, horlivosťou, ale pritom bola plná pokoja a mieru. Mala prostrednú postavu, o niečo menšiu ako jej dcéra, presvätá Mária; tvár mala skôr okrúhlu, s nádychom belosti a vždy rovnomernú a pokojnú; ale nadovšetko bola matkou Tej, ktorá mala byť Matkou Boha samého; táto dôstojnosť sama obsahovala mnoho dokonalostí. Svätá Anna žila iba päťdesiatšesť rokov, ktoré boli rozdelené takto: dvadsaťštyri ročná sa zasnúbila so svätým Joachimom a zostala bezdetná dvadsať rokov; vo veku štyridsaťštyri rokov porodila najsvätejšiu Máriu a z tých dvanástich rokov, ktoré žila v dobe života Márie, tri roky strávila v Jej spoločnosti a deväť za Jej pobytu v chráme, čo dohromady činí päťdesiatšesť rokov.</p>

  <p>724. O tejto veľkej obdivuhodnej žene, ako mi oznámili, niektorí vážení spisovatelia vravia, že svätá Anna bola trikrát vydatá a v každom z tých manželstiev mala dcéru, jednu z troch Márií; iní majú zas opačný názor. Pán jedine pre svoju dobrotu mi veľmi objasnil život tejto šťastnej svätice, ale nikdy mi oznámil, že by bola bývala vydatá aj mimo svätého Joachima, alebo že by mala nejakú dcéru okrem Márie, Matky Kristovej. Bezpochyby preto, že pre tento životopis, ktorý píšem, to nebolo potrebné, nedostala som vysvetlenie, či tie iné Márie, ktoré nazývajú sestrami blahoslavenej Panny Márie, boli alebo neboli Jej sesternice, to jest dcéry sestry svätej Anny. Keď jej manžel, svätý Joachim, zomrel, ona bola už štyridsaťosem ročná, a Najvyšší ju vyvolil a oddelil od pokolenia ženského, aby sa stala matkou Tej, ktorá bola povýšená nad všetko tvorstvo, ktorú jedine Boh prevyšuje, ale je tiež Jeho Matkou. Pretože mala takú dcéru a bola tiež starou matkou vteleného Slova, všetky národy môžu svätú Anna blahoslaviť.</p>

  <h2 id="toc_2">Poučenie najsvätejšej Kráľovnej Márie</h2>

  <p>725. Dcéra moja, najvzácnejším umením človeka je, keď vie, ako sa má úplne odovzdať do rúk svojho Stvoriteľa, lebo On vie, prečo ho stvoril a pre akú úlohu človeka určil. Jediná povinnosť človeka je, aby žil v poslušnosti a v láske k svojmu Pánovi. Boh sám sa potom postará o nanajvýš starostlivú ochranu tých, ktorí v Neho tak dôverujú; On si vezme na starosť riadenie všetkých záležitostí a udalostí tohoto života, aby tí, ktorí tak dôverujú Jeho vernosti, čerpali z nich požehnanie a úžitok. On trestá a karhá tých, čo chcú byť spravodliví protivenstvami, potešuje a obveseľuje ich dobrodeniami, povzbudzuje nádejou v Jeho prisľúbenia, hrozí im a naplňuje ich bázňou pred Jeho hrozbami; vzďaľuje sa od nich, aby získal ich lásku; ukazuje sa dušiam, aby ich odmenil a udržal v horlivosti a tým všetkým činí život vyvolených radostnejším a krajším. To všetko sa stalo mne v tom, čo si o mne napísala; Pán ma vo svojom milosrdenstve navštívil a pripravil mnohými rôznymi požehnaniami, ťažkosťami a prácami, prenasledovaním od tvorov, odlúčením od mojich rodičov a všetkých ľudí.</p>

  <p>726. Pri týchto rôznych skúškach Pán nezabudol na moju slabosť, lebo so zármutkom nad smrťou mojej matky spojil útechu a posilu tým, že mi dovolil pri nej byť pri jej smrti. Ó, duša moja, aké mnohé milosti ľudia strácajú, pretože nedosiahli túto múdrosť! Ostávajú vzdialení od Božskej Prozreteľnosti, ktorá je mocná, sladká a bezpečná, odmeriava nebeské telesá i živly, počíta kroky, skúma myšlienky a riadi všetko pre prospech tvorov. Ľudia namiesto toho dôverujú a spoliehajú sa iba na svoju starostlivosť, ktorá však je nedostatočná a slabá, slepá, neistá a nerozvážna. Od tohoto klamného začiatku pochádza a nasleduje nenapraviteľné zlo pre človeka, lebo sa pripravuje o božskú ochranu a prestáva byť hoden, aby mal Stvoriteľa za Pomocníka a Ochrancu. A ešte je to horšie, keď telesnou múdrosťou a diabolskou prešibanosťou, ktorej sa človek oddáva, sa mu niekedy podarí dosiahnuť to, po čom túžil a považuje za svoje šťastie to, čo je vlastne jeho nešťastím! A so zmyselnou rozkošou popíja jed večnej smrti v klamnom zaľúbení, ktoré dosiahol, keď sa odcudzil Bohu a upadol u Neho do nenávisti.</p>

  <p>727. Preto pamätaj, dcéra moja, na toto nešťastie a celá tvoja starosť nech je, aby si sa bezstarostne vrhla do náručia svojho prozreteľného Boha a Pána. On je nekonečne silný a múdry, miluje ťa oveľa viac, ako sa ty sama miluješ a On vie,čo je pre teba najlepšie a praje ti toho viac, ako môžeš poznať alebo si žiadať. Dôveruj v Jeho dobrotu a sľuby, ktoré nikdy nesklamú; pamätaj, čo hovorí spravodlivým skrz proroka: Dobre bude mužovi (Iz 3,10), keď Boh vezme na seba jeho žiadosti a starosti a stará sa o neho podľa svojej veľkomyseľnosti. - Pomocou tejto pevnej dôvery budeš už v tomto smrteľnom živote užívať požehnanie pokojného a tichého svedomia; a hoci by ťa obklopovali búrlivé vlny skúšok a protivenstiev, ktoré by ťa zaplavovali smrteľnými bolesťami (Ž 17,5) a keby ťa i hrôzy pekla obkľúčili, znášaj všetko a dúfaj s trpezlivosťou, aby si nestratila bránu milosti a dobrú vôľu Najvyššieho.</p>

</body>

</html>