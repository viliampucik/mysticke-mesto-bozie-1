<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 2.</h1>

  <h2 id="toc_1">O zvláštnej milosti, ktorú Všemohúci udelil najsvätejšej Márii, len čo sa usadila v chráme</h2>

  <p>429. Keď sa nebeské dieťa rozlúčilo so svojimi rodičmi a začalo život v chráme, učiteľka Jej určila miesto medzi ostatnými dievčatami, z ktorých každá obývala prístenok, či malú izbičku. Nebeská Kňažná sa položila tvárou na dlažbu a pobozkala ju, vediac, že je to miesto sväté a časť chrámu. Pokorným klaňaním vzdávala Pánovi vďaky za toto nové dobrodenie a ďakovala i zemi za to, že Ju niesla a dovolila Jej stáť na tomto svätom mieste, lebo sa pokladala za nehodnú, aby po nej chodila, alebo na nej bývala. Potom sa obrátila k svojim svätým anjelom a povedala im: "Nebeskí princovia, poslovia Všemohúceho, najvernejší priatelia a spoločníci, prosím vás zo všetkých síl svojej duše, aby ste zostali so mnou v tomto svätom chráme môjho Pána a ako moji bdelí strážcovia pripomínajte mi všetko, čo mám konať; poučujte a riaďte ma ako učitelia a vodcovia mojich skutkov, aby som mohla vo všetkom plniť dokonalú vôľu Najvyššieho, uspokojovať svätých kňazov, poslúchať svoje učiteľky a spoločníčky." A obrátiac sa najmä k tým, o ktorých som sa vyššie zmienila ako o dvanástich anjeloch Apokalypsy, povedala im: "A vás, moji vyslanci, prosím, ak vám to dovolí Všemohúci, aby ste išli a potešili mojich svätých rodičov v ich zármutku a opustenosti."</p>

  <p>430. Medzitým, čo dvanásť anjelov vykonávalo Jej prianie, Mária zotrvala s ostatnými anjelmi v nebeskom rozhovore. Začala cítiť nadprirodzený účinok veľkej moci a sladkosti, ktoré Ju oduševňovali a povznášali do žiaru extázy a Najvyšší ihneď nariadil serafínom, aby Jej pomáhali pri osvecovaní a príprave Jej najsvätejšej duše. Okamžite Ju naplnilo božské svetlo a sila, ktorá zdokonalila a prispôsobila Jej schopnosti k tajomstvám, ktoré Jej teraz mali byť ukázané. Takto pripravené a sprevádzané Jej a mnohými inými svätými anjelmi uprostred žiariacich zástupov bolo nebeské dieťa s telom i dušou vynesené do najvyššieho neba, kde Ho s primeranou dobrotivosťou a radosťou prijala Najsvätejšia Trojica. S hlbokou úctou a pokorou padla pred najmocnejším a najvyšším Pánom na svoju tvár, ako to obyčajne robievala vo všetkých svojich videniach. Potom Ju nové účinky božského svetla opäť premenili tak, že priamym nazeraním videla samého Boha z tváre do tváre. Toto bolo po druhý raz v prvých troch rokoch Jej života, že sa Jej Boh ukázal priamym spôsobom.</p>

  <p>431. Žiaden ľudský jazyk, alebo akákoľvek rozumová schopnosť nikdy nemôže popísať účinky tohoto videnia a podieľanie sa na Božskej podstate. Božská Osoba Otca hovorila k budúcej Matke svojho Syna: "Holubička moja, milá moja, prajem si, aby si videla poklady mojej nezmeniteľnej Bytosti a nekonečnej dokonalosti a tiež poznala skryté dary určené pre duše, ktoré som vyvolil za dedičov svojej slávy a ktoré sú vyslobodené krvou a životom Baránka. Pozri, Dcéra moja, aký som štedrý ku svojim tvorom, ktorí ma poznajú a milujú; aký pravdivý vo svojich slovách, verný vo svojich sľuboch, aký mocný a obdivuhodný o svojich dielach. Pozoruj, Nevesta moja, ako je nevýslovne pravdivé, že kto ma nasleduje, nechodí vo tme. Prajem si, aby si ty, moja jediná vyvolená, bola očitou svedkyňou tých pokladov, ktoré mám v zásobe pre povýšenie pokorných, obohatenie chudobných, vyvýšenie utlačovaných a ako odmenu za všetko, čo smrteľní ľudia konajú a trpia pre moje Meno."</p>

  <p>432. V tomto videní Božstva boli svätému dieťaťu ukázané aj iné veľké tajomstvá, lebo ako je nekonečný predmet ukázaný duši v takom opakovanom nazeranom videní, tak ten, ktorý ostáva na videnie, bude vždy nekonečný a bude vzbudzovať väčší a väčší obdiv a lásku v tom, kto ním bol obdarený. Najsvätejšia Mária odpovedala Pánovi slovami: "Najvyšší, zvrchovaný a večný Bože, nepochopiteľný si vo svojej skvelosti, prehojný v bohatstve, nevysloviteľný v tajomstvách, nanajvýš verný vo svojich sľuboch, pravdovravný v slovách, najdokonalejší vo svojich dielach, lebo Ty si Pán, nekonečný a večný vo svojej podstate a dokonalosti. Čo však, najvyšší Pane, si má moja maličkosť počať pred tvárou Tvojej velebnosti? Uznávam, že som nehodná pozrieť na Tvoju veľkosť, predsa však veľmi potrebujem Tvoju pozornosť. V Tvojej prítomnosti, Pane, všetko tvorstvo je ako nič. Čo mám robiť ja, Tvoja služobnica, keď som iba prach? Splň na mne všetky svoje žiadosti a priania; a keď ťažkosti a prenasledovania, pokora a tichosť, ktoré smrteľníci trpezlivo znášajú, sú v Tvojich očiach také vzácne, nedopusť, o Milý môj, aby som bola pripravená o taký bohatý poklad a záruku Tvojej lásky. Ale čo sa týka zásluh za tie utrpenia, tie daj svojim služobníkom a priateľom, ktorí ich viac zasluhujú ako ja, lebo ja som ešte nepracovala v Tvojej službe a pre Tvoje zaľúbenie."</p>

  <p>433. Najvyšší bol veľmi potešený žiadosťou nebeského dieťaťa a dal Jej na vedomie, že cez celý život bude trpieť a pracovať pre Jeho lásku, ale nezjavil Jej poriadok a spôsob, akým to dopustí. Nebeská Kráľovná vzdala vďaky za to dobrodenie a požehnanie, že Ju vyvolil na prácu a utrpenie pre slávu Božieho Mena. Horela túžbou, aby si zaistila také dobro a prosila Boha, aby Jej dovolil v Jeho prítomnosti urobiť štyri sľuby: čistotu, chudobu, poslušnosť a ustavičné uzavretie v chráme, do ktorého Ju povolal. Na túto žiadosť Jej Pán odpovedal: "Nevesta moja, moje myšlienky sa povznášajú nad všetko, čo je stvorené, a ty, moja vyvolená, ešte nevieš, čo sa ti v živote prihodí a ešte nerozumieš, prečo nie je možné úplne splniť tvoju horlivú žiadosť, na ktorú teraz pomýšľaš. Sľub čistoty dovoľujem a prajem si, aby si ho vykonala; prajem si, aby si sa od tohoto okamihu zriekla pozemského bohatstva. Tiež chcem, aby si - nakoľko je možné - zachovávala aj to, čo sa týka ostatných sľubov tak, ako by si ich vykonala. Tvoja túžba sa splní cez mnohé iné panny v blížiacom sa zákone milosti; pretože v snahe, aby nasledovali teba a slúžili mne, vykonali tie isté sľuby a budú žiť spoločne v komunite a budeš Matkou mnohých dcér."</p>

  <p>434. Presväté dieťa potom v prítomnosti Pána urobilo sľub čistoty a v ostatných sľuboch, bez toho, aby sa viazala, zriekla sa všetkej náklonnosti k pozemským a stvoreným veciam. Okrem toho urobila predsavzatie, že z lásky k Bohu bude poslúchať všetkých tvorov. V plnení týchto predsavzatí bola oveľa presnejšia, horlivejšia a vernejšia ako tí, ktorí tie sľuby urobili alebo urobia. Po tomto hneď to jasné a priame nazeranie na Boha prestalo, ale Ona nebola hneď navrátená svetu. Bola ponechaná v najvyššom nebi a požívala iné obrazné videnie Pána v stave nižšieho vytrženia a v spojení s týmto videla iné tajomstvá.</p>

  <p>435. V tomto druhoradom obraznom videní niektorí zo serafínov, ktorí sú najbližšie pri Pánovi, pristúpili k Nej a na Jeho rozkaz obliekli a ozdobili Ju takto: Predovšetkým Jej zmysly boli osvietené jasným svetlom, ktoré ich naplnilo milosťou a krásou. Potom Ju zaodiali plášťom, či tunikou neobyčajného lesku a krásy, opásali Ju opaskom z rôznofarebných a priehľadných nádherne žiariacich drahokamov, ktoré Ju zdobili nad ľudské pochopenie a naznačovali nepoškvrnenú čistotu a rôzne hrdinské cnosti Jej duše. Dali Jej tiež náhrdelník neopísateľnej krásy, na ktorom boli tri veľké drahokamy značiace tri veľké cnosti, vieru, nádej a lásku; tento náhrdelník Jej dali okolo krku a nechali padať na prsia, akoby ukazoval, že tam je sídlo tých vzácnych cností. Ozdobili tiež Jej ruky siedmimi prsteňmi nevídanej krásy, čím chcel Duch Svätý oznámiť, že Ju v najvyššom stupni obohatil svojimi darmi. K všetkému tomu Najsvätejšia Trojica korunovala Jej hlavu kráľovským diadémom (čelenkou) z prevzácneho materiálu povysádzaným najdrahšími kameňmi a tým Ju ustanovil za svoju Nevestu a Cisárovnú neba. Na potvrdenie toho biele žiariace rúcho bolo ozdobené písmenami či znakmi z najčistejšieho a najviac trblietavého zlata oznamujúce: Mária, Dcéra večného Otca, Nevesta Ducha Svätého a Matka pravého Svetla. Tomuto poslednému menu či titulu nebeská Pani nerozumela, anjeli však, ktorí pomáhali pri týchto nových zvláštnych obradoch, mu rozumeli a unesení obdivom chválili Autora, ktorý Jej to meno dal. Nakoniec sa pozornosť všetkých anjelských duchov obrátila k Najvyššiemu a od trónu Najsvätejšej Trojice vychádzal hlas, ktorý oslovil najsvätejšiu Máriu a hovoril Jej: "Ty budeš na veky našou Nevestou, našou milovanou a vyvolenou zo všetkých tvorov; anjeli ti budú slúžiť a všetky národy ťa budú nazývať blahoslavenou." (Lk 1,48).</p>

  <p>436. Keď malá Vládkyňa bola takto odiata dvorným šatom Božstva, slávilo sa potom také slávne a obdivuhodné zasnúbenie, aké nikdy nemohlo prísť na myseľ ani tým najvyšším cherubínom a serafínom, lebo Najvyšší Ju prijal ako svoju jedinú Nevestu a udelil Jej najvyššiu hodnosť, akú tvor môže dostať. Uložil v Nej svoje Božstvo v osobe Slova a s Ním všetky poklady milostí prináležiacich takému vysokému postaveniu. Zatiaľ najpokornejšia z pokorných topila sa v priepasti lásky a obdivu, ktoré v Nej spôsobili tieto výsady a dobrodenia a prehovorila za prítomnosti Pána; "Najvyšší Kráľu a nevystihnuteľný Bože, kto si Ty a kto som ja, že Tvoja blahosklonnosť zhliadla na mňa, ktorá som iba prach nehodný takého milosrdenstva? Vidiac v Tebe, Pane môj, ako v jasnom zrkadle, Tvoju nezmeniteľnú podstatu, vidím a poznám neomylne svoju nízkosť a biednosť, obdivujem Tvoju veľkosť a pohŕdam svojou ničotou. Pri pohľade na Teba som zničená a stratená v úžase, že nekonečná Velebnosť sa skláňa k takému nízkemu červíkovi, ktorý zasluhuje iba zabudnutie a pohŕdanie všetkých tvorov. Ó, Pane, moje jediné dobro, aký si zvelebený a vyvýšený v tomto čine! Aký úžas si spôsobil cezo mňa u anjelov, ktorí poznávajú Tvoju nekonečnú štedrosť, veľkomyselnosť a milosrdenstvo v tom, že dvíhaš z prachu tú, ktorá je taká chudobná a staviaš ju medzi kniežatá (Ž 112,7)! Prijímam Ťa, ó Kráľu a Pane môj, za svojho Ženícha a ponúkam sa Ti za otrokyňu. Nedopusť, aby sa môj rozum zaoberal niečím iným, alebo aby si moja pamäť zachovala nejaký iný obraz a moja vôľa hľadala nejaký iný predmet zaľúbenia okrem Teba, moje najvyššie dobro, moja pravá a jediná Láska. Nech moje oči nepozerajú na ľudských tvorov a moje schopnosti a zmysly nech si nevšímajú nič okrem Teba a toho, čo Tvoja Velebnosť nariadi. Ty jediný pre Tvoju nevestu a ona iba pre Teba, nezmeniteľné a večné dobro."</p>

  <p>437. Najvyšší prijal s nevýslovným zaľúbením toto zvolenie najvyššej Kňažnej na uzavretie nového zasnúbenia s Jej presvätou dušou. Vylial na Ňu všetky poklady svojich milostí a moci ako na svoju pravú Nevestu a Paniu všetkého tvorstva, poučil Ju, aby žiadala čokoľvek podľa svojho priania a uistil Ju, že Jej nič neodoprie. Táto najpokornejšia Holubička ihneď s najvrúcnejšou láskou začala prosiť Pána, aby poslal na svet svojho Jednorodeného ako liek pre smrteľných ľudí; aby všetkých ľudí povolal k pravému poznaniu jeho Božstva; aby Jej prirodzení rodičia, Joachim a Anna, obdržali viac darov z Jeho pravice; aby chudobných a zarmútených potešil a posilnil v ich ťažkostiach a v nej aby sa splnila dobroľúbezná vôľa Božia. Toto boli niektoré z naliehavejších žiadostí, ktoré nová Snúbenka predniesla pri tejto príležitosti Najsvätejšej Trojici. A všetky anjelské zástupy spievali nové piesne obdivu na chválu Najvyššieho, zatiaľ čo pri nebeskej hudbe anjeli, ktorých určil Najvyšší, niesli späť sväté dieťa z najvyššieho neba na jeho miesto v chráme, odkiaľ ho predtým odniesli.</p>

  <p>438. Aby hneď uskutočnila, čo v prítomnosti Pána sľúbila, išla k svojej učiteľke a ponúkla jej všetko, čo Jej matka, svätá Anna, zanechala pre Jej pohodlie a zaopatrenie, okrem niekoľkých kníh a šiat. Žiadala ju, aby to rozdala chudobným, alebo použila na akýkoľvek iný účel podľa svojho priania a Jej aby nariadila, čo a ako má robiť. Obozretná žena (ktorou bola, ako som už povedala, prorokyňa Anna) vedená božským vnuknutím schválila a prijala túto ponuku krásneho dieťaťa a ponechala Ju celkom chudobnú a zbavenú všetkého, okrem šiat, ktoré mala na sebe. Rozhodla sa, že sa bude o Ňu starať zvláštnym spôsobom ako o opustenú a chudobnú. Všetky ostatné dievčatá mali peniaze na bežné výdavky a istý obnos určený na zaobstaranie šatstva a na iné potreby a drobné výdavky podľa ich priania.</p>

  <p>439. Svätá žena sa najprv poradila s najvyšším kňazom a potom dala svojmu najmilšiemu dieťaťu životné pravidlá. Takto Kňažná a Pani všetkého tvorstva zbaviac sa všetkého a odovzdajúc sa získala úplnú slobodu a odlúčenosť od všetkých tvorov i od seba samej a nemala ani nežiadala nič iné, iba jedine najvrúcnejšiu lásku k Bohu a svoje vlastné poníženie a pokorenie. - Vyznávam svoju veľkú nevedomosť, biednosť a nepatrnosť, pre ktoré som úplne nehodná vysvetľovať také nadprirodzené a skryté tajomstvá. Lebo čo môže povedať taká neužitočná a biedna žena, kde skúsené jazyky múdrych a veda i láska najvyšších cherubínov a serafínov sú nútené mlčať? Keby ma poslušnosť neospravedlňovala, viem, ako veľmi by som sa takým pokusom previnila proti veľkosti týchto tajomstiev. Avšak i pri tejto poslušnosti sa trasiem a obávam, že to, čo som pre nevedomosť vynechala, je možno väčšie, a to, čo viem a hovorím, je bezvýznamnejšia časť všetkých tých tajomstiev a činov tohoto Mesta Božieho, najsvätejšej Márie.</p>

  <h2 id="toc_2">Poučenie najsvätejšej Panny Márie</h2>

  <p>440. Dcéra moja, medzi veľké a nevýslovné milosti, ktoré mi Všemohúci v živote udelil, patrila i tá, ktorú si poznala a popísala, lebo týmto jasným videním Božstva a Jeho nevystihnuteľnej podstaty som získala vedomosti o najskrytejších záhadách a tajomstvách a v tom ozdobení a zasnúbení som obdržala preveľké požehnania a cítila som sladkosť Božieho pôsobenia v mojej duši. Moja túžba, aby som urobila tie štyri sľuby chudoby, poslušnosti, čistoty a uzavretia či odlúčenosti sa Pánovi veľmi ľúbili a tým som si zaslúžila, že bohabojní v Cirkvi a v zákone milosti sú priťahovaní, aby žili s týmito sľubmi, ako sa to v prítomnosti robí. Bol to začiatok toho, čo vy, rehoľníci, teraz robíte, keď plníte slová Dávidove v štyridsiatom štvrtom žalme: "Za ňou privedené budú ku Kráľovi panny"; lebo Pán ustanovil, aby moje túžby boli základom rehoľného života a zákona evanjelia. Úplne a dokonale som zachovávala všetko, čom som Pánovi ponúkla, nakoľko to v mojom životnom stave bolo možné; nikdy som nepozrela na tvár muža ani na môjho manžela Jozefa, ani na tváre anjelov, keď sa mi zjavili v ľudskej podobe, hoci som ich všetkých videla a poznala v Bohu. Nikdy som nemala žiadnu náklonnosť k niektorému tvorovi, či rozumnému alebo nerozumnému, alebo k akejkoľvek ľudskej činnosti a snahám. Vo všetkých týchto veciach ma riadil Najvyšší, buď priamo On sám, alebo nepriamo poslušnosťou, ktorej som sa ochotne podrobovala.</p>

  <p>441. Nezabúdaj, moja najdrahšia, že rehoľný stav ustanovil a posvätil Najvyšší, aby sa zachovávalo učenie o kresťanskej dokonalosti a pre blízke napodobnenie života môjho Syna; preto tie duše, ktoré v rehoľnom živote sú pohrúžené do ospalej nedbalosti voči svojmu veľkému požehnaniu a vedú ľahostajnejší a voľnejší život ako mnohí ľudia vo svete, sú predmetom veľkého hnevu Pána a očakáva ich prísnejší súd a trest ako ostatných. Tiež satan, starý a ľstivý had, vynakladá viac úsilia vo svojich pokusoch na premoženie rehoľníkov a rehoľníc ako na všetkých ostatných ľudí vo svete; a keď niektorá rehoľná osoba klesne, celé peklo pracuje s tou najväčšou úzkostlivosťou a opatrnosťou, aby jej zabránilo použiť niektorý z mnohých prostriedkov, ktorý rehoľný stav poskytuje pre povstanie, ako je napríklad poslušnosť, sväté cvičenia a časté používanie sviatostí. Aby takejto rehoľnej osobe všetky lieky urobil neužitočnými a neúčinnými, nepriateľ používa tak mnoho ľstivých osídiel, že by to každého naplnilo hrôzou, keby to videl. Predsa však veľa z toho možno poznať z konania a ľstí, ktorými sa nedbalá rehoľná duša snaží brániť svoju ochabnutosť a ospravedlňuje ju zdanlivo dobrými dôvodmi, ak sa už neprejavuje neposlušnosťou alebo ešte aj väčšími neporiadkami a pokleskami.</p>

  <p>442. Preto buď opatrná, dcéra moja, a obávaj sa takého hrozného nebezpečenstva. Pozdvihuj sa nad seba s pomocou Božskej milosti a nikdy nedovoľ, aby tvoja vôľa súhlasila s nejakou nezriadenou náklonnosťou alebo hnutím. Prajem si, aby si sa všetkými silami snažila o odumieranie svojich vášní, a tak sa stala úplne duchovná. Aby si uhasila v sebe všetko, čo je pozemské a mohla dospieť k anjelskému životu a vzťahom. Aby si si zaslúžila meno nevesty Kristovej, musíš prekročiť medze a oblasť ľudskej bytosti a povzniesť sa do iného stavu a božskej existencie. Hoci si iba zemou, musíš byť zemou požehnanou, bez tŕňov vášní, takou, ktorej všetko ovocie je pre jej Pána a Majstra. Ak je tvojím Ženíchom ten najvyšší a najmocnejší Pán, ktorý je Kráľ kráľov, považuj pod svoju dôstojnosť, aby si obracala oči a tým viac srdce k takým biednym otrokom, ako sú ľudskí tvorovia, lebo i anjeli ťa milujú a ctia pre tvoju dôstojnosť ako nevestu Najvyššieho. Keď aj u ľudí sa pokladá za opovážlivú a bezmedznú drzosť, ak si nízky človek dovolí uprieť žiadostivý pohľad na princovu nevestu, aký by to bol potom zločin upierať ho na nevestu nebeského a všemohúceho Kráľa? A nebol by to menší zločin, keby ona sama prijímala a dovoľovala takú dôvernosť. Uváž to a nepochybuj, že trest pripravený za taký hriech je hrozný nad pomyslenie; neukazujem ti ho viditeľne, aby si vari vo svojej slabosti nezahynula. Očakávam, že moje poučenia postačia, aby ťa pohli zachovávať všetko, čo ti radím a ako moja učeníčka ma budeš zo všetkých síl napodobňovať. Dbaj tiež na to, aby si toto naučenie pripomínala svojim sestrám a dozeraj na to, aby podľa neho žili.</p>

  <p>443. Pani moja a najláskavejšia Kráľovná, s radostnou dušou počúvam Tvoje najsladšie slová, také plné ducha a života a prajem si ich zapísať do vnútra svojho srdca spolu s milosťami Tvojho najsvätejšieho Syna, o ktoré prosím, aby si ráčila pre mňa dosiahnuť. Ak mi dovolíš, budem hovoriť v Tvojej prítomnosti ako nevedomá učeníčka so svojou Paňou a Učiteľkou. Žiadam si, ó Matka a moja Ochrankyňa, hoci som taká nehodná a chabá plniť tie štyri sľuby môjho povolania podľa Tvojich rozkazov a mojej povinnosti a hoci som v tom taká nehodná a nedbalá; predsa Ťa prosím, daj mi úplnejšie poučenie, ktoré by ma viedlo a ukazovalo plnenie tejto povinnosti a doplňovalo tieto sľuby, ktoré si vložila do môjho srdca.</p>

</body>

</html>