<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 9.</h1>

  <h2 id="toc_1">O cnosti múdrosti a ako sa v nej cvičila najsvätejšia Kráľovná nebeská</h2>

  <p>533. Ako činnosť rozumová predchádza výkony vôle a ukazuje im cestu, tak aj cnosti týkajúce sa činnosti rozumovej predchádzajú vôľu. Hoci úlohou rozumu je poznať pravdu a pochopiť ju, predsa môže vzniknúť neistota, či sa to alebo ono môže považovať za cnosť (lebo cnosť už svojou povahou vedie ku konaniu dobra), predsa je isté, že sú tiež rozumové cnosti, ktorých konanie je chválitebné podľa toho, v akom pomere sa zhodujú s rozumom a pravdou; lebo i toto sú dobrá prislúchajúce rozumu. Keď teda rozum predloží pravdu vôli a poučí ju, aby sa riadila jeho vedením, tak tento výkon rozumu je teologicky dobrý, keď sa jedná o otázku viery a morálne dobrý skutok, ako keď napr. používaním múdrosti riadime výkony žiadostivostí. Pre túto príčinu pri používaní rozumu múdrosť zaujíma prvé miesto. Je koreňom ostatných základných a mravných cností; lebo tie ostatné sú chvályhodné, iba keď ich sprevádza múdrosť, ale bez nej sú chybné a trestuhodné.</p>

  <p>534. Zvrchovaná Kráľovná Mária mala túto cnosť múdrosti v najvyššej dokonalosti a v pomere k výške ostatných cností, ktoré už boli alebo ešte budú popísané. Pre Jej neobyčajnú múdrosť nazýva Ju Cirkev "Paňou najmúdrejšou". Pretože táto cnosť riadi všetky ostatné, a pretože celý tento životopis pojednáva o tom, ako ich najsvätejšia Mária konala, všetko to málo, čo o tomto mori múdrosti môžem povedať alebo vyjaviť, nebude nič iné, ako pokračujúce poukazovanie na Jej múdrosť a všetky Jej skutky budú ukazovať skvelosť tejto cnosti. Preto tu budem hovoriť iba všeobecne o múdrosti najvyššej Kráľovnej, poukážem na rôzne časti a akosť múdrosti, tak ako nás učia učitelia a svätí, aby sme lepšie porozumeli to, čo sa týka Panny Márie.</p>

  <p>535. Z troch druhov múdrosti zvaných politická, očistná a tá, ktorú má duša očistená a dokonalá, žiadna nechýbala našej Kráľovnej a všetky ich mala v najvyššom stupni. Lebo hoci všetky Jej schopnosti boli nanajvýš čisté a dokonalé, čiže inými slovami nebolo potrebné očisťovať ich od nedokonalostí alebo opaku cností, predsa mohli byť zdokonalené vzhľadom na prirodzené vedomosti a pokrok od dobroty a svätosti na najvyššiu dobrotu a svätosť. To ovšem sa musí rozumieť iba o Jej vlastných skutkoch, keby sme ich porovnávali jeden s druhým a nie pri porovnaní so skutkami iných ľudí. Lebo pri porovnaní so skutkami iných svätých nebol žiaden veľký alebo malý v tomto Meste Božom, ktorého základy sú na horách svätých. Ale v Jej vlastných skutkoch, pretože rástla v láske a milosti od prvého okamihu svojho počatia; niektoré skutky i keď samy sebou najviac dokonalé a prevyšujú všetky skutky svätých, predsa boli menej dokonalé v porovnaní so skutkami, ktoré konala v neskoršej dobe svojho života.</p>

  <p>536. Politická múdrosť všeobecne je tá, ktorá premýšľa a uvažuje o všetkom, čo sa má robiť a podriaďuje to rozkazom rozumu vyhýbajúc sa všetkému, čo nie je spravodlivé a dobré. Očistná, čiže očisťujúca múdrosť je tá, ktorá prispôsobuje a volí veci tak, aby duchovným uvažovaním riadili srdce k veciam nebeským. Múdrosť očistenej či dokonalej duše je tá, ktorá vedie a sústreďuje všetky náklonnosti v Najvyššom Dobre tak, akoby nič iné ani nebolo. Všetky tieto druhy múdrosti mala najsvätejšia Mária, aby mohla rozoznávať a celkom isto vedieť, riadiť a bez prieťahov uskutočňovať to, čo je najdokonalejšie a najvznešenejšie v konaní jej skutkov. Úsudok tejto zvrchovanej Panej v žiadnej Jej činnosti nikdy neurčoval ani neľpel na ničom, čo nebolo najlepšie a najvhodnejšie. Nikdy nikto sa Jej nemôže vyrovnať v usporiadaní a riadení všetkých viditeľných či svetských záležitostí, aby sa stali vhodné pre duchovné nazeranie. Pretože ich videla tak dôkladne a s toľkými rôznymi svetlami vedomostí, bola tak spojená s najvyšším Dobrom božskou láskou, že žiadne množstvo zamestnania alebo iné prekážky Jej nikdy nebránili odpočívať v strede Jej lásky.</p>

  <p>537. Je tiež isté, že v našej Kráľovnej boli všetky súčiastky múdrosti v celom rozsahu. Prvá je pamäť, ktorá zachováva v mysli udalosti prežité v minulosti. Z minulých skúseností tvoria sa mnohé pravidlá pre postup v jednaní v dobe prítomnej i v budúcej. Pretože múdrosť sa zaoberá jednotlivými výkonmi a nie je vôbec možné určiť všeobecné pravidlá pre všetky činy, je potrebné určiť zvláštne pravidlá z mnohých minulých príkladov a skúseností, ktoré sú nazhromaždené v pamäti. Naša Kráľovná bola obdarená takou pamäťou, že sa Jej nikdy nestalo, aby niečo z prirodzenej slabosti zabudla; preto to, čo raz pochopila alebo sa naučila, ostalo Jej vždy v pamäti. V tomto ohľade najčistejšia Mária prevyšovala všetkých ľudí i anjelské rády, pretože Boh v Nej zhrnul všetko, čo bolo v oboch. Zhrnul v Nej dokonalé a bez akéhokoľvek nedostatku náhodných ľudských vlastností; a zvláštnou výsadou Jej udelil mnoho prirodzených i nadprirodzených darov anjelskej prirodzenosti vo vyššom stupni ako mali sami anjeli. Jedným z nich bol dar dobrej pamäti, takže ani nemohla zabudnúť, čo sa raz naučila. Ohľadne pamäti prevyšovala anjelov v tom istom pomere, ako ich prevyšovala v cnosti múdrosti.</p>

  <p>538. Iba v jednom ohľade bolo toto požehnanie tajomným spôsobom obmedzené pokornou čistotou najsvätejšej Márie: keby obrazy všetkých vecí boli utkveli v Jej pamäti, bolo by nevyhnutné, že to posvätné miesto by zaplnilo tiež mnoho z toho, čo pochádza z ničomnosti a hriešnosti tvorov. Preto najpokornejšia a najčistejšia Kňažná prosila Pána, aby dar úplnej pamäti nezahrňoval v sebe podržanie takých obrazov, ale v takej miere, koľko bolo potrebné k preukazovaniu bratskej lásky blížnym a pre konanie iných cností. Najvyšší vyhovel tejto žiadosti viac pre potvrdenie Jej nanajvýš pokornej čistoty ako kvôli nejakému nebezpečenstvu, ktorému by Ju tie obrazy mohli vystaviť; lebo slnko sa nepoškvrní tým, že svieti na nečisté veci, ani anjeli nie sú porušení našou ničomnosťou, lebo čistému všetky veci sú čisté (Tit 1,15). Avšak v tomto ohľade Pán anjelov si prial vyznamenať svoju Matku viac ako týchto; chcel ponechať v Jej pamäti iba také obrazy, ktoré sa týkali najvyššej svätosti, počestnosti, čistotnosti, nanajvýš ľúbeznej čistoty a toho, čo by Jemu bolo najviac milé. Tak Jej najsvätejšia duša, čo s týka týchto vecí, bola bez škvrny a Jej pamäť bola vyzdobená obrazmi všetkého, čo bolo nanajvýš čisté a žiaduce.</p>

  <p>539. Ďalšou súčasťou cnosti múdrosti je súdnosť, ktorá sa hlavne zaoberá tým, čo má konať v prítomnom okamihu. Je to správne a hlboké porozumenie príčin a zásad, podľa ktorých sa cnostné skutky majú konať. Úsudok uvádza toto porozumenie do činnosti nielen natoľko, aby poskytol pochopiteľnú vedomosť o vznešenosti cnosti všeobecne, ale aby i riadil našu činnosť, čo sa týka voľby pravého prostriedku pre konanie každého skutku na každom mieste a v každom čase cnostným a dokonalým spôsobom. Tak keď mám hlboké porozumenie pre predpis: "Nerob iným, čo si praješ, aby iní nerobili tebe", budem hneď vedieť, že nemám robiť to alebo ono bezprávie, pretože by sa mi zdalo, že by to ublížilo, keby to niekto urobil mne alebo niekomu inému. Takúto súdnosť mala najsvätejšia Mária v stupni o toľko vyššom ako ostatné tvory, o koľko ich prevyšovala vedomosťami o mravných cnostiach a v hlbokom prenikaní neomylnej správnosti a podieľaním sa na božskej spravodlivosti. Vo svetle tejto súdnosti, ktorá pochádzala zo samotnej Božej podstaty, nemohol byť žiaden klam, žiadna nevedomosť, žiadne pochybnosti a iba názor, ako je to u iných tvorov. Lebo Ona rozumela a prenikala všetky pravdy v ich všeobecných a zvláštnych vzťahoch a najmä pokiaľ sa týka ich praktického používania v záležitostiach týkajúcich sa cností a pozerala sa na ne tak, aké skutočne sú. Tak musíme priznať, že túto súčasť múdrosti mala v neporovnateľnej hojnosti a plnosti.</p>

  <p>540. Tretia súčasť múdrosti sa nazýva obozretnosť. Táto je najdôležitejšou súčasťou múdrosti, lebo pri ľudských činoch je najdôležitejšie, aby sa prítomné veci dobre riadili vzhľadom na budúcnosť, aby všetko bolo v správnom súlade. To vykonáva obozretnosť. Naša Pani a Kráľovná používala túto zložku múdrosti vo vyššom stupni a oveľa dokonalejšie (ak je to možné) ako ostatné zložky múdrosti; lebo okrem živej pamäti na veci minulé a hlboké porozumenie prítomných mala neomylné vedomosti a porozumenie o veciach budúcich, ktoré jej obozretnosť predvídala. S touto vedomosťou a vliatou vedou usporiadala všetky záležitosti tak, že boli prípravou pre budúcnosť, a preto Ju nemohlo stretnúť nič, o čom by nevedela, alebo čo by Ju prekvapilo. Všetky veci vopred vo svätyni svojej mysle osvietenej vliatym svetlom predvídala, zvažovala a zrovnávala. Tak bez tieňa pochybnosti alebo neistoty, ktorá je údelom všetkých ľudí, vopred očakávala príchod udalostí s absolútnou istotou, takže pre všetky veci našla miesto, čas a vhodnú príležitosť riadiac ich všetky k Dobru.</p>

  <p>541. Tieto tri súčasti múdrosti obsahujú všetku činnosť rozumu pri konaní tejto cnosti, lebo zaisťujú dobrý poriadok našej činnosti vzhľadom na minulosť, prítomnosť i budúcnosť. Predsa však keď pozorujeme túto cnosť z iného hľadiska, najmä ako ďaleko vníma patričné prostriedky na konanie cnosti a riadi vôľu, aby ich správne používala, učitelia a filozofi sa zmieňujú ešte o piatich ďalších bodoch či rôznych činnostiach múdrosti, ktoré sú: chápavosť, rozumnosť, obratnosť, prezieravosť a obozretnosť. Chápavosť je správny úsudok a schopnosť tvora, aby ho poučili iní, ktorí lepšie poznajú vec než on a ktorý nemá náklonnosť nafukovať sa pre vlastné vedomosti a nespolieha sa príliš na svoju vlastnú prezieravosť a múdrosť. Rozumnosť, čiže schopnosť utvoriť si správny záver, pozostáva z uvažovania bez bludného smeru, ktoré sa neodchyľuje od všeobecne uznaných zásad podľa určitého poriadku jednania v každom jednotlivom prípade. Obratnosť je ostražitá pozornosť a praktické používanie našej činnosti v tom, čo sa prihodí, ktorá nás robí schopnými správne posudzovať voľbu najlepšej cesty v konaní, práve tak ako chápavosť je pozornosť pri poučovaní od iných. Prezieravosť je správne uvažovanie o okolnostiach spojených s každým dobrým skutkom; lebo nestačí, aby iba koniec nášho skutku bol dobrý, ale je potrebné prihliadať tiež k vhodným okolnostiam. Obozretnosť je opatrná pozornosť na nebezpečenstvá a prekážky, aby sme nejednali prenáhlene a nepripravene, keď sa prekážky neočakávane vyskytnú pod kepienkom cnosti.</p>

  <p>542. Všetky tieto zložky múdrosti mala Kráľovná nebeská v ich úplnej dokonalosti. Chápavosť mala Mária ako zákonitú dcéru Jej neporovnateľnej pokory; hoci hneď od okamihu svojho nepoškvrneného počatia obdržala plnosť vedomostí a bola Matkou pravej múdrosti, predsa sa nechala poučovať od starších, od Nej rovných i od nižších a považujúc sa za najnižšiu od všetkých ostatných, hľadala poučenie aj u takých, ktorí v porovnaní s Ňou boli absolútni nevedomci. Túto ochotu dať sa poučiť prejavovala po celý svoj život ako najprostejšia holubička, skrývajúc svoju múdrosť viac než s haďou opatrnosťou (Mt 10,16). Ako dieťa prijímala poučovanie od rodičov, v chráme od učiteľky i od svojich spoločníčok a neskoršie od svojho snúbenca svätého Jozefa a od apoštolov; priala si učiť sa od všetkých tvorov, lebo bola nevídaným zjavom pokory, ako som povedala na inom mieste. (č 406 a 472).</p>

  <p>543. Rozumnosť a múdre rozhodovanie najsvätejšej Márie možno najlepšie poznať podľa toho, čo o Nej povedal svätý Lukáš: že zachovávala v svojom srdci tajomné udalosti Jej najsvätejšieho Syna a uvažovala o nich. Toto uvažovanie bolo premýšľanie, ktorým sa zamestnávala porovnávajúc jednu príčinu s druhou v poriadku, v akom sa veci udiali a týmto porovnávaním vytvorila si najmúdrejšie rady, ktoré Ju urobili schopnou konať s jedinečnou dokonalosťou Jej vlastnou. Hoci veľmi často rozumela mnohým veciam bez rokovania a uvažovania iba pochopením a nadaním, ktoré presahovalo všetky ľudské predstavy, predsa, čo sa týka skutočného konania cností, uvažovala o absolútnych zásadách cností a podľa nich konala.</p>

  <p>544. Naša zvrchovaná Pani tiež veľmi vynikala v obratnosti a usilovnom používaní pravidiel múdrosti, lebo nebola zaťažená bremenom ľudských vášní a skazenosti, a preto vo svojich schopnostiach necítila našu mdlobu a váhavosť, ale bola stále bdelá, pohotová a veľmi rýchla, aby si povšimla a prihliadla k všetkému, čo bolo potrebné, aby došla k správnemu a užitočnému záveru v konaní cnostných skutkov a k prekvapujúco pohotovému a rýchlemu prostriedku cnosti. Nie menej obdivuhodná bola tiež obozretnosť najsvätejšej Márie, lebo všetky svoje skutky vykonala tak, že na nich nechýbal ani najmenší bod dokonalosti a všetky ukazovali najvyššiu možnú dokonalosť. A pretože Jej skutky boli väčšinou dielom lásky k blížnym a všetky čo najrýchlejšie, preto všetko učenie a napomínanie, utešovanie, prosenie a karhanie blížnych, ktoré konala s účinnou láskavosťou, rozumným a príjemným spôsobom, stretávalo sa vždy s úplným úspechom.</p>

  <p>545. Poslednú časť múdrosti, ktorá sa nazýva ostražitosť a stavia sa na odpor a vyhýba sa prekážkam cností, Kráľovná anjelov musela mať tiež vo väčšej dokonalosti ako títo duchovia, lebo Jej vysoká múdrosť a láska, ktoré Ju sprevádzali, nútili Ju k takej obozretnosti a prezieravosti, že žiadna udalosť, ktorá by mohla byť prekážkou v konaní najdokonalejšej cnosti nenašla Ju nepripravenú a nezaistenú protiúčinným prostriedkom. A pretože nepriateľ, ako bude neskoršie napísané, nemohol nájsť žiadnu oporu v Jej vášňach, snažil sa klásť Jej do cesty toľko dôkladne premyslených prekážok, že táto najmúdrejšia Panna mala mnohokrát príležitosť osvedčiť túto obozretnosť, ktorá budila obdiv aj u apoštolov. Pre túto opatrnú rozvahu, akú mala najsvätejšia Mária, prenasledoval Ju diabol s hrozným hnevom a nenávisťou, lebo horel túžbou, aby poznal, akou mocou marí silné úskoky a ľstivé nástrahy, ktoré vymýšľal, aby Jej prekážal alebo Ju zviedol, lebo pri každom pokuse bol premožený a musel byť svedkom, že sa najdokonalejšie cvičila vo všetkom, čo je cnostné vo všetkých svojich prácach a skutkoch.</p>

  <p>546. Po rozbore a popise súčastí múdrosti preskúmajme tiež rôzne triedy či druhy, do ktorých sa môže rozdeliť podľa predmetov a cieľov, akým slúži. Múdrosť možno použiť buď pri našich vlastných skutkoch a záležitostiach alebo v záležitostiach cudzích. Tak vznikajú dva druhy múdrosti riadiace činnosť týkajúcu sa nás a našich blížnych. Tá, ktorá riadi naše vlastné zvláštne skutky, nazýva sa enarchická (jednovládna) múdrosť a čo sa týka Kráľovnej nebies, ani nie je potrebné uvádzať ďalšie doklady o tom, že túto múdrosť mala, okrem toho, čo už bolo vyššie povedané, ako riadila svoj život. Múdrosť, ktorá usporaduje ovládanie iných, nazýva sa polyarchická (mnohovládna); táto sa delí na štyri druhy podľa štyroch rozdielnych spôsobov v ovládaní iných. Prvý druh uľahčuje vládnuť nad zemami spravodlivými a užitočnými zákonmi; tento druh je vhodný pre kráľov, kniežatá, cisárov a pre všetkých, ktorí majú vo vláde vrchnú moc. Druhý druh je politická múdrosť, ktorá má svoje meno od toho, že učí, ako sa má správne vládnuť nad mestami a republikami. Tretí druh je hospodárska múdrosť, ktorá ukazuje, ako sa majú riadiť domáce a rodinné záležitosti v jednotlivých domácnostiach. Štvrtý druh je vojenská múdrosť, ktorá uschopňuje pre vedenie vojny a riadenie armády.</p>

  <p>547. Žiadna z týchto druhov múdrosti nechýbala našej veľkej Kráľovnej. Všetky Jej boli udelené ako vlastnosť v okamihu Jej počatia a posvätenia, takže žiadna milosť, žiadna cnosť, žiadna dokonalosť Jej nechýbala, ktorá by Ju mohla vyvýšiť a urobiť krajšou nad všetky tvory. Najvyšší Ju urobil archou a schránkou všetkých darov a vzorom pre všetky ostatné tvory ako na ukážku svojej moci a veľkosti, aby v celom nebeskom Jeruzaleme bolo známe, čo mohol a čo vykonal pre obyčajného tvora. A v Márii tieto vznešené vlastnosti cnosti múdrosti nezostali nečinné, lebo všetky ich v dobe svojho života používala pri mnohých príležitostiach, ktoré sa naskytli. Čo sa týka hospodárskej múdrosti, je dobre známe, ako neporovnateľne spravovala svoje domáce záležitosti, keď žila so svojím snúbencom Jozefom a so svojím najsvätejším Synom; lebo v Jeho vzdelaní a službe počínala si tak múdro, ako sa patrilo na najviac skryté tajomstvo, ktoré Boh zveril ľuďom, ako to podľa svojho porozumenia a svojej schopnosti ukážem na inom mieste.</p>

  <p>548. Osvedčovala tiež vládnucu či vladársku múdrosť ako jediná Cisárovná svätej Cirkvi, keď učila, radila a riadila svätých apoštolov v prvotnej Cirkvi napomáhajúc tak pri kladení základov a zavádzaní zákonov, rítov a obradov, nanajvýš potrebných a užitočných pre rozšírenie a založenie Cirkvi. Hoci v istých záležitostiach poslúchala apoštolov a radila sa obzvlášť so svätým Petrom ako s Kristovým zástupcom a hlavou Cirkvi a so svätým Jánom ako s jej kaplánom, predsa všetci apoštoli a všetci kresťania zvykli Ju žiadať o radu a podľa nej potom i konali vo všeobecných a zvláštnych záležitostiach týkajúcich sa riadenia Cirkvi. Učila tiež kresťanské kniežatá a kráľov, ktorí k Nej prichádzali o radu. Mnohí z nich si Ju priali poznať po nanebovstúpení Jej najsvätejšieho Syna, Medzi nimi môžeme pripomenúť Troch kráľov od východu, ktorí sa prišli pokloniť Dieťaťu. Ona im vysvetlila všetko a poučila o všetkom, čo musia robiť pre svoje štáty, a to tak jasne a zrozumiteľne, že bola ich vedúcou hviezdou na ceste do večnosti. Navrátili sa do svojich zemí osvietení, potešení a v úžase nad múdrosťou, opatrnosťou a ľúbeznosťou slov, ktoré počuli z úst takej útlej Devy. Ako svedectvo tej veľkej chvály, ktorú si v tomto ohľade táto Kráľovná zaslúžila, stačí vypočuť Jej vlastné slová: "Ja som tá, skrze ktorú králi dobre kraľujú a podľa práva rozhodujú vladári, ja som tá, skrze ktorú kniežatá sú kniežatami (Prísl. 8,15)".</p>

  <p>549. Ani politická múdrosť Jej nechýbala, lebo Ona učila republiky a národy a najmä prvých kresťanov, ako sa majú správať vo verejných prácach a k vládam svojim zemí, ako sú povinní poslúchať kráľov a svetské kniežatá, svojich biskupov a prelátov, ako majú zvolávať snemy, vydávať rozhodnutia a ustanovenia, na ktorých sa uzniesli. I vojenská múdrosť našla svoje miesto u zvrchovanej Kráľovnej, lebo tiež v tomto smere udeľovala rady niektorým veriacim a poučovala ich o tom, čo sa vyžaduje pre vedenie spravodlivej vojny s nepriateľmi, a tak ich viedla podľa spravodlivosti a zaľúbenia Pána. Tu môžeme tiež spomenúť statočnosť a múdrosť, s ktorou táto mocná Pani premohla knieža temnosti a tým nás naučila, ako aj my musíme s ním bojovať, lebo Ona ho premohla svojou vysokou múdrosťou a obratnosťou, väčšou než akú ukázal Dávid vo svojom boji s obrom alebo Judita s Holofernom a Ester s Amanom (1Kráľ 17,50; Jd 13,10; Est 7,6). Keby neboli potrebné ani všetky tieto druhy múdrosti k spomínaným skutkom, predsa sa patrilo, aby táto Matka Múdrosti, okrem toho, že boli vhodnou ozdobou Jej najsvätejšej duše, mala ich tiež kvôli tomu, že bola Prostredníčkou a jedinou Orodovníčkou tohoto sveta. Pretože Ona mala svojím orodovaním získať všetky požehnania, ktoré Boh chcel ľudskému pokoleniu udeliť. Pretože žiadne z nich nemalo byť udelené bez Jej príhovoru, bolo potrebné, aby dokonale poznala všetky cnosti, ktoré mohla dosiahnuť pre ľudstvo a že tieto požehnania majú plynúť od Nej ako z pôvodného zdroja, ktorý je najbližšie Bohu, ich nestvorenému počiatku.</p>

  <p>550. Sú ešte i iné pomôcky, ktoré sú spojené s cnosťou múdrosti, ktoré sa nazývajú potenciálne či vplyvné súčasti a ktoré sú akési nástroje, s ktorými múdrosť pracuje. Sú to synesis, čiže obratnosť a pohotovosť pre utvorenie rozumového úsudku; eubulia, schopnosť dávať a navrhovať dobré rady; gnome, ktorá učí, aké výnimky je možné urobiť zo všeobecného pravidla; a táto posledná je potrebná pre užívanie epikeia, ktorá nás robí schopnými usudzovať, ktoré zvláštne prípady máme určovať neobyčajnými pravidlami. Všetky tieto dokonalosti a výbornosti ozdobovali múdrosť najsvätejšej Márie, takže nikto nemohol dať takú spoľahlivú radu v akomkoľvek prípade, ani nemohol nikto - ani najvyšší anjel - urobiť taký správny úsudok o všetkých veciach ako Ona. Nadovšetko bola naša najmúdrejšia Kráľovná zbehlá vo vyšších zásadách a pravidlách jednania i v takých, ktoré boli nad pravidelnými a obyčajnými zákonmi; ale to by vyžadovalo dlhé pojednanie, i keby som sa chcela zmieniť len o hlavných prípadoch. Mnohé z nich budeme poznať z ďalšieho popisu Jej najsvätejšieho života. Na zakončenie tejto kapitoly o múdrosti preblahoslavenej Panny je treba povedať, že meradlo, ktorým Jej múdrosť môže byť meraná, nie je iné ako múdrosť duše Krista, nášho Pána; lebo Jej múdrosť bola celkom prispôsobená a pripodobnená Jeho múdrosti, pretože Ona mala byť Pomocníčkou pri všetkých skutkoch múdrosti, ktoré vykonal Pán všetkého tvorstva a Spasiteľ sveta.</p>

  <h2 id="toc_2">Poučenie, ktoré mi ráčila udeliť nebeská Kráľovná</h2>

  <p>551. Dcéra moja, prajem si, aby všetko, čo si napísala a čo si v tejto kapitole pochopila, ťa poučilo a pripomenulo ti, čo som ťa učila o ovládaní tvojho konania. Zapíš si do srdca a vtlač do duše spomienku na všetko, čo si sa naučila o mojej múdrosti vo všetkom, čo som myslela, čo som si žiadala a čo som činila. Nech ti je toto svetlo vodcom uprostred tmy ľudskej nevedomosti, aby si nebola znepokojená alebo zmätená lákadlami vášní, ani zvláštnou zlobou a osídlami položenými zlomyseľnosťou tvojich bdelých nepriateľov, snažiacich sa nakaziť tvoj rozum. Ak tvor nie je obdarený všetkými dokonalosťami múdrosti, to nie je trestuhodné, ale ak je nedbalý k poučeniam a pravidlám múdrosti i potom, keď bol poučený, ako by mohol dosiahnuť túto vedomosť, to je vážna chyba a je príčinou mnohých chýb a prehmatov v riadení záležitosti. Následkom tejto nedbalosti vášne vzdorujú, prekážajú a znemožňujú to, čo diktuje múdrosť. Deje sa tak najmä v prípadoch nemierneho zármutku a nadmernej veselosti, ktoré obyčajne prekrucujú správny úsudok o zle alebo dobre. Z toho pochádzajú dve nebezpečné zlá: prenáhlenosť v konaní, ktorá nás povzbudzuje, aby sme podnikali niečo bez uváženia a použitia patričných prostriedkov zaisťujúcich úspech a nestálosť v dobrých predsavzatiach a v konaní započatých skutkov. Neovládaný hnev a nemierna horlivosť zaviňujú unáhlenosť alebo váhavosť v mnohých našich vonkajších skutkoch, pretože sa konajú bez patričnej miernosti a uváženia. Prenáhlený úsudok a nedostatok rozhodnosti v konaní dobra privedú dušu k tomu, že sa nerozumne vzdá svojho chválitebného podujatia, pretože ľahko umožňuje vstup tomu, čo sa protiví pravému dobru a je hneď spokojná raz s pravým dobrom a hneď zasa so zovňajším, klamným dobrom alebo stým, čo jej predstavujú náruživosti a zlý duch.</p>

  <p>552. Prajem si vidieť, že si bdelá a obozretná voči všetkým týmto nebezpečenstvám; a staneš sa taká, keď budeš dbať na príklad, ktorý som ti dala svojím životom a ak budeš poslúchať poučenie a rady tvojich duchovných vodcov; bez nich nesmieš robiť nič, ak si praješ pokračovať s poddajnou miernosťou. Buď si istá, že Najvyšší ti udelí hojnosť múdrosti; pretože čisté, poddajné a ochotné srdce získa od Neho preveľkú pomoc. Stále pamätaj na neopatrné a nemúdre panny, ktoré vo svojej pochabej nedbalosti odmietli múdru radu a odložili bázeň namiesto toho, aby boli starostlivé; a keď to potom chceli napraviť, zistili, že brána spasenia sa pred nimi zatvorila (Mat 25,12). Snaž sa preto, dcéra moja, spojiť jednoduchosť holubice s opatrnosťou hada a tvoje skutky budú potom dokonalé.</p>

</body>

</html>