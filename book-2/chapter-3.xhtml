<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 3.</h1>

  <h2 id="toc_1">Poučenie o rehoľných sľuboch, ktoré mi udelila nebeská Kráľovná</h2>

  <p>444. Moja drahá dcéra, neodopriem ti svoje poučenie, o ktoré si ma žiadala s túžbou uskutočniť ho; ale prijmi ho s uznalou a zbožnou mysľou ochotnou nasledovať ho skutkom. Múdry muž hovorí: "Syn môj, ak si sa zaručil za blížneho svojho a dal si ruku za cudzieho človeka, padol si do klepca slov svojich úst a lapil si sa v slovách svojich úst." (Prísl 6,1). Podľa toho ten, kto urobil sľub Bohu, zaviazal svoju vlastnú vôľu, takže už nemôže slobodne konať, jedine podľa vôle a riadenia Toho, komu sa zaviazal; lebo je spútaný slovami svojich úst, vyslovenými pri skladaní sľubov. Pred zložením sľubov mal v rukách voľbu svojej cesty; ale keď sa raz zaviazal, nech si pamätá, že úplne stratil slobodu a odovzdal sa Bohu vo svojich predstavených. Celá skaza alebo záchrana duší závisí od používania ich slobodnej vôle. Ale pretože väčšina ľudí ju užíva zle a pre svoje zatratenie, Najvyšší založil rehoľný život pod svätými sľubmi. Tak tvor jediným použitím svojej slobody pre vykonanie dokonalej a múdrej voľby môže Božej velebnosti odovzdať tú slobodu, ktorá tak mnohých prevráti, ak ostáva slobodná a nespútaná vo svojej voľbe.</p>

  <p>445. Týmito sľubmi je šťastne stratená sloboda konať zlo a zaistená sloboda konať dobro. Je to ako uzda, ktorá odvádza od nebezpečenstva a vedie na rovnú a bezpečnú cestu. Duša je vyslobodená z otroctva a poddanosti vášní a získava nad nimi novú moc, zaujme miesto ako pani a kráľovná vo vláde svojho kráľovstva a ostáva poddaná iba zákonu milosti a vnuknutiam Ducha Svätého. Ak používa celú svoju vôľu jedine na plnenie všetkého toho, čo sľúbila Bohu, Duch Svätý ju bude ovládať a riadiť všetko jej konanie. Tvor tým prechádza z postavenia a stavu otroka do stavu dieťaťa Božieho, z pozemského k anjelskému životu, pretože skazenosť a zlé účinky hriechu nemôžu prejavovať celú svoju silu. Nie je možné, aby si v tomto pozemskom živote mohla vypočítať alebo pochopiť aké a ako mnoho je tých požehnaní a pokladov, ktoré si zhromažďujú tie duše, ktoré zo všetkých síl a všetkou túžbou sa snažia dokonale zachovávať rehoľné sľuby. Preto ťa uisťujem, moja najdrahšia, že tí, ktorí sú dokonalí a presní vo svojich rehoľných povinnostiach, môžu sa vyrovnať, ba i predísť v zásluhách mučeníkov.</p>

  <p>446. Dcéra moja, ty si šťastne začala zhromažďovať tieto požehnania v ten deň, keď si si vyvolila lepšiu stránku; ale pamätaj si dobre, že si sa zaviazala večnému a mocnému Bohu, ktorému sú zjavné i najvnútornejšie tajnosti tvojho srdca. Ak je nízke a ošklivé podvádzať a klamať ľudí v čestných sľuboch, aké je to potom ohavné byť neverným Bohu v najčestnejších a svätých sľuboch? Ako Tvoj Stvoriteľ, Zachovávateľ a Dobrodinec požaduje tvoju vďačnosť; ako Otec tvoju úctu; ako Ženích tvoju vernosť; ako Priateľ priateľské styky; ako najviac Verný mal by podnecovať tvoju vieru a nádej; ako najvyššie a večné Dobro mal by mať tvoju lásku; ako Všemohúci mal by mať celú tvoju poslušnosť; ako najspravodlivejší Sudca, mal by v tebe vzbudzovať pokornú a svätú bázeň. Proti všetkým týmto príslušnostiam a mnohým iným sa dopúšťaš vierolomnej zrady, keď nedbáš alebo otáľaš vykonať to, čo si podľa svojho stavu sľúbila. A ak pri všetkých rehoľniciach, ktoré sa zaviazali k duchovnému životu, je takým ohavným a hrozným zneuctením nazývať sa nevestami Kristovými a pritom žiť ako členky a otrokyne diablove, o čo ohavnejšie by to bolo u teba, veď si obdržala oveľa viac než ony všetky a preto by si mala všetky predstihnúť v láske a snahe splácať tie neobyčajné dary a milosti.</p>

  <p>447. Uváž, ó duša, aká odporná by si bola pre túto chybu v očiach Pána i mojich a všetkých anjelov a svätých, lebo my všetci sme svedkami lásky a vernosti, ktorú ti preukázal ako štedrý, milujúci a verný Ženích. Varuj sa teda z celého srdca, aby si ho urážala či v malých alebo veľkých veciach; nenúť Ho, aby ťa opustil a vydal zvieraciemu neporiadku hriechu; veď vieš, že toto by bolo väčším nešťastím a trestom, než keby ťa vydal dravým živlom alebo zúrivosti všetkých divokých zvierat alebo i besneniu diablov. Keby si všetko toto malo na tebe vyliať svoju zlosť a keby ťa svet zahrnul všetkými trestami a urážkami, to všetko by Ti menej uškodilo ako jeden všedný hriech proti Bohu, ktorému si povinná slúžiť a milovať Ho vo všetkom a cez všetko. Žiadny trest tohoto života nie je taký hrozný ako hriech; lebo každý iný trest končí smrťou, ale vina hriechu a s ňou i trest môžu byť večné.</p>

  <p>448. Každý trest a útrapy tohoto života naplňujú smrteľníkov strachom a hrôzou iba preto, že pôsobia na zmysly, cez ktoré prichádzajú s útrapami do úzkeho styku, ale vina hriechu na zmysly nepôsobí, ani ľudí nenaplňuje hrôzou. Ľudí úplne zaujmú viditeľné veci, a preto prehliadajú (nedovidia) konečné následky hriechu, ktorým je večný trest v pekle. Hoci je toto akoby nasiaknuté a nerozlučne spojené s hriechom, ľudské srdce sa stáva ťažkopádne a lenivé, býva ako otupené a bez rozumu vo svojej hriešnosti, pretože to teraz svojimi zmyslami necíti. Hoci sa to môže vidieť a cítiť prostredníctvom viery, táto sama ostáva ľahostajná a mŕtva, ako by jej vôbec nič nechýbalo. Ó, prenešťastná zaslepenosť smrteľníkov! Ó, strnulá nedbalosť, ktorá zvieraš v klame tak veľa duší schopných rozumu a slávy! Niet dostatočných slov alebo viet na popísaniu tohoto hrozného a ohromujúceho nebezpečenstva. Dcéra moja, náhli sa a so svätou bázňou utekaj pred takým nešťastným stavom a prenechávaj sa radšej všetkým útrapám a mukám života, ktoré čoskoro pominú, než aby si sa vydala takémuto nebezpečenstvu; nič ti nebude chýbať, ak nestratíš Boha. Mocným prostriedkom k tvojej záchrane bude presvedčenie, že ty v tvojom stave sa nemáš prehrešiť ani malým hriechom; veľmi sa obávaj malých vecí, lebo keď sa nevšímajú malé chyby, z toho Najvyšší poznáva, že ľudské srdce privoláva iné, väčšie. To nie je čistá láska, ktorá sa kvôli milovanému nevyvaruje každého zneľúbenia.</p>

  <p>449. Rehoľné duše majú vo svojich túžbach zachovávať tento poriadok: aby sa snažili presne plniť povinnosti svojich sľubov a všetkých cností, ktoré sú s nimi spojené. A len potom, až na druhom mieste sa môžu zamestnávať dobrovoľnými cvičeniami, takými, ktoré menujeme neprikázané. Niektoré duše zvedené diablom, aby sa oddávali nemiernej horlivosti po dokonalosti, obyčajne prevracajú tento poriadok; tak zatiaľ čo zanedbávajú vážne povinnosti svojho stavu, dychtia po tom, aby si pridávali iné, dobrovoľné cvičenia a úkony, ktoré sú obyčajne málo prospešné, alebo pochádzajú od ducha domýšľavosti a zvláštnostkárstva. Tajne si žiadajú, aby sa na ne pozeralo ako na vynikajúce v horlivosti, zatiaľ však v skutočnosti sú veľmi ďaleko od začiatku dokonalosti. Neprajem si vidieť na tebe takú trestuhodnú chybu; najprv plň všetky povinnosti, ktoré ti ukladajú tvoje sľuby a život komunity a potom si môžeš pridať, čo môžeš podľa svojich možností a vnuknutia Božej milosti. Toto spoločne okrášli tvoju dušu a urobí ju dokonalou v očiach Božích.</p>

  <p>450. Sľub poslušnosti je v reholi najprednejší, lebo obsahuje úplné zrieknutie a zapretie vlastnej vôle. Týmto sľubom sa rehoľná osoba vzdáva akéhokoľvek rozhodovania alebo práva povedať: Ja chcem alebo nechcem, budem alebo nebudem robiť: to všetko odkladá a zrieka sa toho poslušnosťou, odovzdávajúc sa úplne do rúk svojich predstavených. Aby si túto povinnosť splnila, je nutné, aby si sa nepovažovala za múdru; nemysli si, že si dosiaľ paňou svojich chúťok, prianí a názorov, lebo pravá poslušnosť musí pochádzať z viery, takže rozkazy predstavených sú cenené, ctené a vykonávané bez akéhokoľvek skúmania alebo posudzovania. Preto teda, aby si poslúchala, považuj sa za bytosť bez úsudkov, bez vlastného života, bez práva hovoriť; ale musíš dovoliť, aby s tebou robili, čo chcú ako s mŕtvolou, iba živou, aby oddane vykonávala všetko, čo si prajú predstavení. Nikdy v mysli nepretriasaj, či máš splniť ich rozkaz alebo nie, ale iba premýšľaj, ako najlepšie by si vykonala, čo bolo rozkázané. Obetuj svoje náklonnosti a potláčaj všetky svoje chúťky a vášne. A keď takým účinným rozhodnutím odumrieš všetkým hnutiam svojho ja, nech poslušnosť je dušou a životom tvojich skutkov. Vôli predstavených musíš podrobiť a prispôsobiť celú svoju vôľu a všetku jej činnosť, všetky slová a skutky; nech sa stane tvojou modlitbou, aby si dokázala odložiť svoju bytosť a prijala inú, novú tak, aby nič nebolo tvoje, aby všetko v tebe bolo v poslušnosti bez odvrávania alebo odporu.</p>

  <p>451. Pamätaj, že najdokonalejší spôsob poslušnosti je, keď sa vyvaruješ urážať predstaveného tým, že mu ukážeš svoj nesúhlas. Predstavený má vidieť ochotnú poslušnosť, ktorá ho presvedčí, že jeho rozkazy sa poslúchli bez odkladu, bez námietky alebo reptania, či slovami alebo gestom. Predstavení zastupujú Boha a ten, kto poslúcha svojich predstavených, poslúcha samotného Pána, ktorý je v nich a riadi ich a osvecuje tak, aby ich rozkazy slúžili duši na spásu. Keď ukážeme predstavenému pohŕdanie, vzťahuje sa na samého Boha, ktorý prostredníctvom predstavených oznamuje svoju vôľu (Lk 10,16). Musíš byť presvedčená, že Boh ich povzbudzuje k hovoru a ich slová sú slová samého Všemohúceho. Dcéra moja, snaž sa byť poslušná, aby si mohla hovoriť o víťazstvách (Prísl 21,28); neboj sa poslúchať, lebo to je bezpečná cesta, natoľko istá, že Boh na súdny deň nebude brať do úvahy chyby poslušných okrem toho vymaže aj iné hriechy s ohľadom na obete, ktoré priniesli poslušnosťou. Môj najsvätejší Syn obetoval svoje predrahé umučenie a smrť zo zvláštnej lásky k poslušným a získal im zvláštne práva na milosrdenstvo a milosť i zvláštne výsady pre úspech a dokonalosť vo všetkom, čo konajú z poslušnosti. I teraz, aby večného Otca uzmieril, pripomína Mu svoju poslušnosť až po smrť na kríži (Fil 2,8), a tak uzmieruje Otca s ľuďmi. Pretože sa mu ľúbila poslušnosť Abraháma i jeho syna Izáka, cítil sa povinný nielen zachrániť Izáka pred smrťou, keď osvedčil takú poslušnosť, ale učiniť ho predkom či pradedom vteleného Slova a vyvoliť ho za hlavu a začiatok veľkých požehnaní.</p>

  <p>452. Sľub chudoby je veľkodušné zrieknutie sa a uvoľnenie od ťažkého bremena časných vecí. Je to úľava pre ducha, je to pomoc poskytnutá ľudskej slabosti, sloboda šľachetného srdca, ktoré sa snaží dosiahnuť večné a duchovné šťastie. Je to nasýtenie a hojnosť, ktorá zmierňuje smäd po pozemských pokladoch, a je to zvrchovanosť a vlastníctvo, v ktorom je založená najušľachtilejšia radosť zo všetkého bohatstva. Toto všetko, dcéra moja, a mnohé iné požehnania obsahuje dobrovoľná chudoba, ale o všetkom tom synovia sveta nevedia a sú o to olúpení práve preto, že sú milovníkmi pozemského bohatstva a nepriateľmi tejto svätej a bohatej chudoby. Nepozorujú, hoci trpia a cítia tú ťažkú váhu bohatstva, ktorá ich tlačí k zemi a ťahá až dovnútra, aby hľadali striebro a zlato s veľkou úzkosťou, bezsennosťou v práci a pote, akoby ani neboli ľudia, ale divoká zver, ktorá nevie, čo trpí a robí. A keď sú takí obťažení pred získaním bohatstva, o čo viac ich ťaží, keď ho dosiahnu? Nech to dosvedčia tie početné zástupy, ktoré i so svojím bremenom padli do pekla; nech dosvedčia ich nespočetné starosti o zachovanie ich bohatstva a ešte viac tie neznesiteľné zákony, ktoré bohatstvo a tí, ktorí ním vládnu, svetu podstrčili, čo sa vyžaduje pre zachovanie bohatstva!</p>

  <p>453. Keď na jednej strane majetok dusí ducha a tyransky ho v jeho slabosti utláča, ak prekáža najvzácnejšej výsade duše, hľadaniu večných dobier a Boha samého, je naproti tomu isté, že dobrovoľná chudoba navracia človeku urodzenosť jeho stavu a oslobodzujúc ho od biednej služobnosti navracia mu jeho vzácnu slobodu a nadvládu nad všetkými vecami. Duša nie je nikdy viac paňou, ako keď všetkými vecami opovrhuje, a len vtedy má pevnejšiu nadvládu a lepšie používa bohatstvo, keď ho rozdá alebo ho dobrovoľne opustí; iba tak býva jej túžba po ňom uspokojená, keď oň nestojí. Potom je srdce od všetkého oslobodené a stane sa voľné a schopné prijímať Božské poklady, ktoré jej potom Stvoriteľ poskytuje takmer nekonečnou mierou.</p>

  <p>454. Dcéra moja, prajem si, aby si usilovne študovala túto božskú filozofiu a vedu, na ktorú svet zabúda; a nie iba svet, ale i mnohé rehoľné duše, ktoré Bohu sľúbili chudobu. Veľký je božský hnev pre túto vinu a porušovateľov tohto sľubu stihne náhle ťažký a neočakávaný trest. Tým, že odkladali dobrovoľnú chudobu, odcudzili sa duchu Krista, môjho najsvätejšieho Syna i všetkému tomu, čomu sme my prišli učiť ľudí v odriekaní a chudobe. Oni to síce teraz necítia, lebo Sudca mešká a oni sa tešia hojnosti, po ktorej túžili; ale na súde ich rozdrví a poľaká prísnosť trestu väčšieho ako očakávali, na aký si pomysleli, alebo si predstavili pri svojom zabúdaní na božskú spravodlivosť.</p>

  <p>455. Dočasné statky stvoril Najvyšší iba pre zachovanie života; keď sa nimi dosiahne tento cieľ, ich potreba tým končí. A pretože táto potreba je obmedzená, rýchle a ľahko uspokojená, nie je žiadna príčina, aby starosť o nesmrteľnú dušu bola iba chvíľková a dočasná, kým hlad po bohatstve, taký trvalý a neprestávajúci, ako je to u ľudí zvykom. Je to vrchol ľudskej prevrátenosti, keď sa zamieňa účel za prostriedok v takej dôležitej a nutnej záležitosti, takže človek venuje všetok svoj čas, všetku pozornosť, všetko napínanie síl a rozumového nadania iba pre život svojho tela, ktorého trvanie ani koniec nepozná a naproti tomu z mnohých rokov svojho života dopraje svojej úbohej duši iba jednu hodinu a to veľmi často až tú poslednú a najhoršiu z celého svojho života.</p>

  <p>456. Preto využi, moja najdrahšia dcéra, to pravé osvietenie, ktorým ti Najvyšší otvoril oči takej nebezpečnej chybe. Zriekni sa všetkej záľuby a náklonnosti k pozemským veciam; ani pod zámienkou potreby a chudoby tvojho kláštora nebuď príliš starostlivá o zaopatrenie vecí užívaných pre zachovanie života. O obyčajné veci sa staraj tak, aby si nebola znepokojená, keď nemôžeš dosiahnuť to, čo si praješ; a nech sa tak deje bez nezriadenej náklonnosti, i keď si niečo praješ pre službu Božiu; preto si musíš pamätať, že tvoja láska k Bohu bude o toľko menšia, o koľko je väčší počet vecí, ktoré miluješ zároveň s Ním. Veľkého majetku sa musíš zriekať ako zbytočného; nepotrebuješ ho a je to zločin, keď ho držíš bezúčelne; aj to málo, čo potrebuješ, máš si iba málo vážiť; bola by to veľká chyba, keby si obťažovala srdce tým, čo nemá cenu, ale predsa môže mnoho prekážať. Ak máš všetko, čo podľa tvojho odhadu postačí pre ľudské potreby, vtedy v skutočnosti nie si chudobná; lebo byť chudobným v pravom slova zmysle znamená: mať menej, než je potrebné. Tí, ktorým nič nechýba sa nazývajú boháčmi. Mať viac než je potrebné spôsobuje nepokoj a trápenie ducha; žiadať si alebo hľadať to, čo nepotrebujeme, bola by chudoba bez pokoja a spokojnosti.</p>

  <p>457. Chcem, aby si mala takú slobodu ducha, aby si k ničomu nepriľnula, či je to veľké alebo malé, zbytočné alebo potrebné. Z vecí, ktoré sú potrebné pre ľudský život, prijímaj iba toľko, koľko je potrebné, aby sa predišlo smrti alebo neslušnosti. Šaty nech sú čo najchudobnejšie a hoci i zaplátané, len keď ťa stačia zakryť; a z pokrmov si vyberaj to, čo je najhrubšie, neuspokojuj svoje zvláštne rozmary chuti, ba žiadaj to, čo je nechutné, aby ti schválne podávali to, čo je odporné a bola si zbavená toho, čo si chuť žiada a tak hľadala vo všetkom najvyššiu dokonalosť.</p>

  <p>458. Sľub čistoty zahrňuje čistotu tela i duše; táto sa ľahko stratí a potom je to ťažké, niekedy, podľa spôsobu straty, i nemožné napraviť. Tento veľký poklad je uložený v hrade, ktorý má veľa brán a otvorov a ak nie sú všetky dobre strážené a chránené, poklad je v nebezpečenstve. Dcéra moja, aby si dokonale zachovala tento sľub, je potrebné uzavrieť nezrušiteľnú zmluvu so zmyslami, že ich budeme používať iba v zhode s vnuknutím rozumu a na slávu Stvoriteľa. Keď sú umŕtvené zmysly, potom sa ľahko premôžu nepriatelia, ktorí zvíťazia nad tebou iba prostredníctvom zmyslov; lebo žiadne myšlienky sa neopakujú, ani sa neprebúdzajú k činnosti, ak ich neživia a nepodnecujú obrazy a dojmy vpustené vonkajšími zmyslami. Za žiadnych okolností sa nedotýkaj, ani na nikoho nepozeraj alebo nehovor s niekým, či s mužom alebo ženou tak, aby ti ich podoba utkvela v predstavivosti. Táto opatrnosť, ktorú ti prikazujem, bude strážiť čistotu, akú od Teba požadujem. Ak kvôli láske alebo z poslušnosti si nútená s nimi hovoriť (lebo iba tieto cnosti sú dostatočné príčiny pre stýkanie sa s tvormi), rob to so všetkou vážnosťou, skromnosťou a opatrnosťou.</p>

  <p>459. Čo sa teba samej týka, ži tak, ako by si bola na zemi iba pútničkou a cudzinkou. Buď chudobná, umŕtvená, pracovitá, znášaj ťažkosti spojené s dočasnými vecami a nečakaj úľavu alebo útechu; buď ako ten, ktorý je mimo svojho domova a vlasti určený pre prácu a boj proti mocným nepriateľom. Pretože telo je strediskom slabosti a nebezpečenstva, patrí sa, aby si opatrne odopierala prirodzené chúťky a iným pokušeniam satanovým. Povznes sa nad seba a vyhľadaj si príbytok vysoko nad všetkým pozemským, aby si mohla žiť v tieni Toho, po ktorom túžiš (Veľp. 2,3) a pod ochranou ktorého budeš požívať pokoj a pravé občerstvenie. Oddaj sa celým srdcom Jeho čistej a svätej láske, nevšímaj si tvory, iba toľko, ak by ti pomohli a prinútili ťa, aby si milovala svojho Stvoriteľa a slúžila Mu; v každom inom prípade sa ich varuj.</p>

  <p>460. Nemala by však chýbať žiadna cnosť osobe, ktorá sa zaväzuje rehoľnými sľubmi a je oprávnená nazývať sa nevestou Kristovou; predsa hlavne cnosť čistoty je tá, ktorá ju najviac činí chvályhodnou a podobnou jej Ženíchovi. Práve čistota ju robí duchovnou a vzďaľuje ju od svetskej skazenosti povyšujúc ju k anjelskému životu a k istej podobnosti Bohu samému. Táto cnosť krášli a zdobí všetky ostatné cnosti, povznáša telo k vyššiemu životu, osvecuje myseľ a v duši zachováva ušľachtilosť, ktorá ju povyšuje nad všetko porušiteľné. Pretože táto cnosť je zvláštnym ovocím vykúpenia, zaslúžené mojím Synom na kríži, kde zaplatil za hriechy sveta, preto Písmo sväté výslovne hovorí, že panny sprevádzajú a nasledujú Baránka (Zj 14,4).</p>

  <p>461. Sľub uzavretia (klauzúry) je ochranným múrom čistoty a všetkých cností, ohrada, v ktorej sa živia a rozrastajú - je to výsada, ktorú udelilo nevestám Kristovým v katolíckej Cirkvi, ktorá ich oslobodzuje od obťažnej a nebezpečnej dane, akou sloboda sveta platí vládcovi jeho márností. Týmto sľubom rehoľníci žijú ako v bezpečnom prístave, zatiaľ čo iné duše sa plavia a zmietajú ich búrky nebezpečného mora. Keď je klauzúra spojená s toľkými výhodami, nemôžeme ju považovať za obmedzenie na malé miesto, lebo sa v ňom rehoľným osobám poskytuje široké pole cností, poznanie Boha, Jeho nekonečných dokonalostí, Jeho tajomstiev a Jeho dobrodení udelených ľuďom. Na takých veľkých priestranstvách sa môže rehoľníčka baviť i radovať; a iba keď jej chýba táto radosť, začína cítiť úzke uzavretie tejto najväčšej slobody. Ty, dcéra moja, nemaj žiadne iné ihrisko, ani si neprajem vidieť, aby si sa obmedzovala na také úzke hranice, ako je hoci celý viditeľný svet. Povznes sa k výšinám poznania a milovania Boha, kde nie sú žiadne hranice alebo medze, ktoré by ťa zdržovali a kde môžeš žiť v neobmedzenej slobode. Z tejto výšky budeš vidieť, aké malé, biedne a úbohé je všetko, čo je stvorené a aké je to úzke, aby to mohlo obsiahnúť tvoju dušu.</p>

  <p>462. K potrebnej telesnej klauzúre pridaj tiež obmedzenie zmyslov, aby si preniknutá statočnosťou mohla zachovať vnútornú čistotu a pomocou tejto udržovať plameň ohňa svätyne (Lev. 6,12), ktorý musíš stále živiť a strážiť, aby nezhasol. Aby si mohla lepšie chrániť zmysly a získavať zo sľubu klauzúry, nepribližuj sa k bráne, ani k mriežke určenej pre hovor, ani k oknám, ba si ani nespomeň, že ich kláštor má, okrem prípadu, že by to vyžadovala zvláštna povinnosť alebo poslušnosť. Nič si nežiadaj a teda sa o nič nesnaž a nenamáhaj sa o to, čo nemáš dovolené žiadať si. V odlúčenosti, samote a bdelosti nájdeš pokoj. Tým mi spôsobíš radosť a získaš hojné ovocie aj odmenu lásky a milosti, po ktorej túžiš.</p>

</body>

</html>