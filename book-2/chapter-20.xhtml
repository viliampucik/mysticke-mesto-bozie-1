<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 20.</h1>

  <h2 id="toc_1">Najvyšší sa zjavil svojej milovanej Márii, našej Kňažnej a udelil Jej neobyčajnú milosť</h2>

  <p>728. Naša nebeská Kňažná už cítila, že sa blíži deň jasného hľadenia na Boha a že lúče božského svetla ako poslovia skorého rána prežarujú do Jej duše. Jej srdce začínalo horieť blízkosťou neviditeľnej žiary, ktorá osvecuje, ale nespaľuje a svojou jasnosťou budí pozornosť. I spýtala sa svojich anjelov: "Moji priatelia a páni, moji najvernejší a bdelí strážcovia, povedzte mi, ktorá je hodina mojej noci? A kedy vyjde jasné denné svetlo, v ktorom moje oči uvidia Slnko spravodlivosti, ktoré osvecuje a oživuje moju lásku a dušu?" Sväté kniežatá Jej odvetili: "Nevesta Najvyššieho, tvoje žiadané svetlo a pravda je blízko, nebude už dlho meškať, lebo už prichádza." Pri týchto slovách sa trochu pozdvihol závoj, ktorý bránil vidieť tieto duchovné bytosti a svätí anjeli sa stali viditeľní, ukázali sa ako v Jej prvých rokoch vo svojej podstate, bez prekážky alebo závislosti od telesných zmyslov.</p>

  <p>729. Tieto nádeje a pohľad na nebeských duchov zmiernili vrúcnu túžbu Márie, aby videla svojho Milovaného. Ale taká láska túži iba po najvznešenejšom Predmete a bez neho, i keď sa teší z prítomnosti anjelov a svätých, srdce ranené šípom Všemohúceho nenachádza pokoj. Predsa však nebeskú Kňažnú potešila táto úľava a prehovorila k svojim anjelom: "Najvyššie kniežatá a plamene neprístupného svetla, v ktorom môj Milý prebýva, prečo som tak dlho bola nehodna vášho pohľadu? V čom som sa vám zneľúbila a vás neuspokojila? Povedzte mi, moji páni a učitelia, v čom som bola nedbalá, aby ste ma zase mojou vinou neopustili." - "Ó, Pani a Nevesta Všemohúceho," odpovedali, "my poslúchame hlas nášho Stvoriteľa a riadime sa Jeho svätou vôľou a On nás, ako svojich duchov, používa k svojim službám. On nám prikázal, aby sme sa skryli za ten čas, keď On sám sa vzdialil z dohľadu. Ale napriek tomu, že sme boli skrytí, ostali sme pri Tebe a starali sa o Tvoju obranu a ochranu a plniac Jeho príkaz boli sme v Tvojej spoločnosti neviditeľní."</p>

  <p>730. "Povedzte mi teda, kde je teraz môj Pán, môj najvyšší Boh, môj Tvorca. Povedzte mi, či Ho moje oči skoro uvidia, alebo či som sa Mu azda zneľúbila, aby som mohla ako najnepatrnejší tvor horko oplakávať tento trest. Ministri a vyslanci Najvyššieho Kráľa, obmäkčite sa mojou skľúčenou láskou a dajte mi nejaké dôkazy lásky môjho Milého." - "Čoskoro, ó Pani," odvetili, "uzrieš Toho, po Ktorom Tvoja duša túži, zameň svoju sladkú bolesť za nádej; náš Boh sa nebude vzďaľovať od tých, ktorí Ho úprimne hľadajú; ó Pani, veľká je Jeho milujúca dobrotivosť voči tým, ktorí k Nemu lipnú a nebude skúpy pri splnení ich prianí." Svätí anjeli Ju otvorene nazývali Paňou, lebo dobre poznali Jej múdru pokoru a pretože plný význam tohoto titulu mohli zakryť poukázaním na Jej postavenie ako Nevesty Najvyššieho, lebo Ona vedela, že boli očitými svedkami zasnúbenia, ktoré Majestát slávil s ich Kráľovnou. A pretože vo svojej múdrosti im prikázal, aby Jej preukazovali veľkú úctu vo všetkom, okrem titulu a dôstojnosti Matky vteleného Slova, čo malo ostať pred Ňou utajené, kým nepríde príhodný čas, preto sa snažili podávať Jej mnoho dôkazov úcty, hoci skryte Ju ctili oveľa viac preto, o čom dobre vedeli tajne, než preto, čo Jej povedali otvorene.</p>

  <p>731. Pri týchto poradách a láskyplných hovoroch nebeská Kňažná očakávala príchod svojho Ženícha a svojej najväčšej radosti a zároveň serafíni, ktorí Jej slúžili, začali Ju pripravovať novým osvietením Jej schopností, čo bolo istou zárukou začiatku Dobra, ktoré očakávala. Pretože však toto priaznivé jednanie zvýšilo plameň Jej lásky a pritom nemohla túžený cieľ dosiahnuť, tým iba zväčšili srdcervúcu úzkosť Jej lásky a so vzdychmi hovorila serafínom: "Najvznešenejší duchovia, ktorí stojíte blízko k môjmu najvyššiemu Dobru, vy čisté zrkadlá, v ktorých sa odráža Ten, ktorého som s radosťou mojej duše vídala, povedzte mi, kde je to svetlo, ktoré vás osvecuje a naplňuje vás krásou? Povedzte mi, prečo môj Milý tak dlho mešká? Povedzte mi, čo Ho zakrýva a prečo Ho moje oči nemôžu vidieť? Ak je to následok mojich chýb, polepším sa; ak nie som hodna, aby sa moje prianie splnilo, podrobím sa Jeho vôli; ak má azda zaľúbenie v mojom zármutku, budem ho znášať s radostným srdcom; ale povedzte mi, ako môžem žiť bez svojho života? Čím sa budem riadiť bez svetla?"</p>

  <p>732. Na Jej roztomilé sťažnosti svätí serafíni odpovedali: "Pani, Tvoj Milý nie je ďaleko, i keď pre Tvoje dobro mešká a zadržuje svoj príchod; aby svojich milých potešil, dopúšťa na nich súženie; aby im potom mohol dať tým väčšiu radosť, dopúšťa na nich zármutok; aby Ho hľadali, vzďaľuje sa od nich. Praje si, aby si so slzami rozsievala (Ž 125,5), ale potom s radosťou zbierala sladké ovocie svojho zármutku. Keby sa Milý nebol skryl, nebol by hľadaný s takou túžbou, akú spôsobuje Jeho neprítomnosť, ani duša by neobnovila svoju lásku a nevzrástla by pred ňou natoľko cena toho Pokladu.</p>

  <p>733. Preniesli na Ňu ono svetlo, o ktorom som sa zmienila (v č. 625), aby očistili Jej schopnosti; nie že by na nich boli nejaké chyby, ktoré by potrebovali nápravu, lebo nemohla byť vinená zo žiadnej chyby; naopak, všetky Jej skutky a všetko jednanie v dobe, keď bol Pán vzdialený, bolo záslužné a sväté. Napriek tomu bolo potrebné, aby bola obdarená novými darmi, aby sa upokojila Jej duša a Jej mocnosti, ktoré boli pohnuté horlivou snahou a túžbami za neprítomnosti Pána; a tiež preto, aby Ju vytrhli z obvyklého stavu a povzniesli na taký stupeň, kde by mohla dostávať nové a iné milosti, pretože aby Jej mocnosti opäť mohli byť prispôsobené k vysokému Predmetu a schopné vnímať Ho, je absolútne nutné obnoviť ich a prispôsobiť. To všetko svätí serafíni v Nej vykonali, ako to bolo popísané v druhej knihe v kapitole štrnástej. Keď Jej Pán udelil konečné ozdoby a potrebné schopnosti, bezprostredné nazeranie sa začalo.</p>

  <p>734. Pokiaľ môžem vysvetliť, toto postupné povznášanie schopností nebeskej Kráľovnej vyvolalo tie zvláštne náklonnosti a city lásky a cností, ktoré si Pán prial a pri tom povznášaní Najvyšší odstránil záclonu. A vtedy, po takom dlhom skrývaní sa ukázal svojej jedinej Snúbenke, svojej milovanej najsvätejšej Márii v nepriamom videní svojho Božstva. Hoci toto videnie Jej udelil iba v abstraktných obrazoch a nie priamo, predsa bolo nanajvýš jasné a vysoké. Tým Pán osušil prúdy sĺz našej Kráľovnej, odmenil Jej príchylnosť a láskyplnú túžbu, splnil všetky Jej priania a zaplavil Ju rozkošou, keď spočinula v náručí svojho Milého (Vľp 8,5). Potom bola obnovená mladosť tejto Orlice, túžiacej sa vzniesť do neprístupných Božských končín (Ž 102,5) a pod účinkami tohto videnia sa vzniesla až tam, kde žiaden tvor nemôže vystúpiť, ani žiaden ľudský rozum dosiahnuť.</p>

  <p>735. Radosť, ktorou naša najčistejšia Pani bola pri tejto príležitosti naplnená, musíme merať ako preveľkým zármutkom, ktorý prežila, tak i množstvom zásluh, ktoré nahromadila. Môžem iba povedať, že podľa množstva bolestí bolo tiež množstvo Jej radostí. A že Jej trpezlivosť, pokora, statočnosť, stálosť a láskyplná túžba boli také vynikajúce a neobyčajné, že do tej doby u žiadneho tvora také neboli a nikdy nebudú. Táto nedosiahnuteľná Pani jediná mohla pochopiť dokonalosť tejto múdrosti a oceniť veľkosť straty nazerania na Boha a čo znamená byť ďaleko od Neho. Jedine Ona, keď s pokorou a statočnosťou pretrpela a zmerala túto veľkú stratu a svojou nevýslovnou láskou ju urobila prospešnou pre svoje posvätenie, potom náležíte oceňovala požehnanie a radosť z jeho navrátenia.</p>

  <p>736. Keď bola pozdvihnutá k tomuto videniu a pred božskou prítomnosťou padla na tvár, najsvätejšia Mária povedala jeho Velebnosti: "Pane a najvyšší Bože, nevystihnuteľné a najvyššie Dobro mojej duše, pretože si povýšil takého biedneho a ničomného červíka, ako som ja, prijmi, ó Pane, pokorné vďaky mojej duše a moju úctu, ktorá patrí Tvojej Dobrote a Sláve spolu s poctou, ktorú Ti vzdávajú Tvoji dvorania; ak sa Ti niektorá služba, ktorá pochádza odo mňa, takého nízkeho pozemského tvora, neľúbila, oprav to, čo Ťa v mojich skutkoch neuspokojuje, Pane môj. Ó, neporovnateľná a nekonečná Dobrota a Múdrosť, očisti moje srdce a obnov ho, aby bolo príjemné, pokorné, trpezlivé a prijateľné pred Tvojou tvárou. Ak som neznášala tie nepatrné ťažkosti a smrť mojich rodičov, ako som mala a ak som sa v niečom odchýlila od toho, čo Ti je milé, zdokonaľ moje schopnosti i moje skutky, ó Najvyšší Bože, môj mocný Pán, môj Otec a jediný Ženích mojej duše."</p>

  <p>737. Na túto pokornú modlitbu Najvyšší odpovedal: "Nevesta a Holubička moja, tvoj žiaľ nad smrťou rodičov a zármutok spôsobený inými ťažkosťami je prirodzený účinok ľudskej prirodzenosti a žiadna chyba; a láskou, s akou si sa vo všetkom podrobila riadeniu mojej Prozreteľnosti, zaslúžila si si znovu moju milosť a moje požehnanie. Ja som Ten, ktorý podľa svojej múdrosti udeľujem pravé svetlo a jeho účinky. Ja som Pán všetkého, ktorý spôsobuje striedanie dňa a noci. Ja som pôvodca pokoja a kladiem medze búrkam, aby moja moc a sláva boli vyvýšené, a aby duše vďaka ním mohli bezpečnejšie preplávať, zaťažené ťarchou skúseností a rýchlejšie kráčať prudkými vlnami súženia a bezpečne dosiahnuť prístav môjho priateľstva a milosti, a tak ma prinútili plnosťou zásluh prijať ich s tým väčším zaľúbením. Toto sú, moja Milovaná, podivuhodné cesty mojej múdrosti, a preto som sa pred tvojím zrakom po celý ten čas skrýval, lebo od teba očakávam len to, čo je najsvätejšie a najdokonalejšie. Slúž mi teda, Krásavica moja, lebo som tvoj Ženích, tvoj Boh nekonečného milosrdenstva, ktorého meno je obdivuhodné v rozmanitosti a striedaní mojich veľkých skutkov."</p>

  <p>738. Z tohoto videnia vyšla naša Kňažná úplne obnovená a podobná Bohu, plná nového poznania o Bohu a o skrytých tajomstvách Kráľa, vyznávala Ho, klaňala sa Mu a bez prestania Ho chválila chválospevmi a vzletmi svojho uspokojeného a upokojeného ducha. V podobnej miere vzrástla aj Jej pokora a všetky ostatné cnosti. Jej prevrúcne modlitby prenikali stále viac a hlbšie do toho, čo je najdokonalejšie a najpríjemnejšie vôli Najvyššieho a do plnenia a konania Jej skutkov. Tak uplynulo veľa dní, až sa stalo to, o čom budem hovoriť v nasledujúcej kapitole.</p>

  <h2 id="toc_2">Poučenie, ktoré mi udelila naša pani, Kráľovná nebies</h2>

  <p>739. Dcéra moja, často ti budem opakovať poučenie, ktoré obsahuje najvyššiu múdrosť pre dušu a ktoré pozostáva z poznania kríža, z lásky k utrpeniu a ako sa má prakticky táto vedomosť používať znášaním utrpenia a trpezlivosťou. Keby stav smrteľníkov nebol taký nízky, túžili by po utrpení kvôli Pánu Bohu, ktorý prehlásil, že sú podľa Jeho vôle a zaľúbenia, lebo verný a milujúci sluha má vždy dávať prednosť tomu, aby sa ľúbil svojmu Pánovi, pred svojím pohodlím. Svetákov však v ich otupenosti nepohne povinnosť podrobovať sa svojmu Otcovi a Pánovi, ani oznámenie, že ich spasenie je nasledovať Krista v Jeho utrpení a Jeho hriešne dietky musia si privlastňovať ovocie vykúpenia napodobňovaním svojho nevinného Náčelníka.</p>

  <p>740. Prijmi teda, moja najdrahšia, túto náuku a vtlač si ju hlboko do srdca. Vedz, že ako dcéra Najvyššieho, ako nevesta môjho Syna a ako moja učeníčka, i keby nebola žiadna iná pohnútka, musíš získať tento vzácny klenot utrpenia a tým sa zaľúbiť svojmu Pánovi a Ženíchovi. Napomínam ťa, dcéra moja, aby si si vyvolila utrpenie Jeho kríža pred všetkými Jeho milosťami a darmi a radšej prijímala utrpenie, ako by si túžila po útechách; lebo keď hľadáš priazeň a útechy, ľahko ťa môže viesť sebaláska, kdežto keď prijímaš súženie a zármutok, nemôže ťa viesť nič iné ako láska ku Kristovi. A keď sa má radšej dávať prednosť utrpeniu pred útechami, kdekoľvek sa to môže stať bez hriechu; aká je to pochabosť, keď ľudia idú slepo za klamnými a biednymi útechami a rozkošami zmyslov a keď tak opovrhujú všetkým, čo sa týka Kristovho utrpenia a čo slúži dobru ich duší!</p>

  <p>741. Tvojou ustavičnou modlitbou, dcéra moja, by malo byť stále opakovanie: tu som, Pane, čo si praješ so mnou robiť? Ochotné je srdce moje, som ochotná a pokojná; čo si praješ, aby som pre Teba urobila? -Také city majú naplňovať tvoje srdce v celom ich význame a máš ich opakovať skôr úprimnou a horlivou náklonnosťou než slovami. Tvoje zmýšľanie nech je vznešené a úmysly nanajvýš úprimné, čisté a ušľachtilé, aby túžili všetko robiť pre väčšie zaľúbenie Pána, ktorý s mierou i váhou udeľuje utrpenie i útechy svojej milosti. Spytuj sa stále a skúmaj, akým zmýšľaním, akými skutkami a pri ktorých príležitostiach sa máš chrániť pred hriechom a v čom by si sa mohla čo najdokonalejšie zaľúbiť svojmu Milému, a tak sa uč, v čom sa musíš polepšiť a po čom máš túžiť. Každý priestupok, keby bol i sebemenší a všetko, čo by mohlo byť menej čisté a dokonalé, hľaď ihneď zamedziť a odstrániť, i keď sa ti to zdá prípustné alebo i nejako výhodné; všetko, čo nie je Pánovi nanajvýš milé, musíš pokladať za zlo alebo pre teba za neužitočné; a žiadna nedokonalosť sa ti nesmie zdať malá, ak sa neľúbi Bohu. S takou úzkostlivou bázňou a svätou snahou budeš kráčať bezpečne. A buď si istá, moja najdrahšia dcéra, že si človek nemôže predstaviť, akú hojnú odmenu najvyšší Pán chystá pre tie duše, ktoré žijú tak opatrne a starostlivo.</p>

</body>

</html>