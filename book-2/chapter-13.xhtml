<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 13.</h1>

  <h2 id="toc_1">O siedmych daroch Ducha Svätého a ako ich najsvätejšia Mária používala</h2>

  <p>599. Sedem darov Ducha Svätého, podľa osvietenia, ktoré som dostala o tomto predmete, sa mi zdá, ako by čosi pridávalo k cnostiam, na ktoré sa vzťahujú; a pretože k nim ešte pridali, musia sa od nich tiež líšiť, hoci ich účel je rovnaký. Každé dobrodenie, ktoré Pán udeľuje, môže sa nazvať darom pochádzajúcim z Jeho ruky, i keby to bolo hoci len prirodzené dobro. Tu však nehovoríme o daroch Božích zahrnutých v tomto širšom zmysle slova ani o vliatych cnostiach a daroch; lebo nie všetky osoby, ktoré majú jednu alebo viac cností, majú tiež dary prislúchajúce k týmto cnostiam, alebo aspoň nedosahujú ten stupeň cnosti, aby sa mohli nazvať dokonalým darom ako tie, o ktorých sa zmieňuje Izaiáš a na ktoré poukazujú učitelia Cirkvi. Izaiáš hovorí, že Duch Svätý spočinul v Kristovi Pánovi (Iz 11,2) a vypočítava sedem milostí, ktoré sa obyčajne nazývajú dary Ducha Svätého. Sú to: duch múdrosti a rozumu, duch rady a sily, duch umenia a pobožnosti a bázeň Božia. Tieto dary v najsvätejšej duši Kristovej pretekali z Božstva, s ktorým bol podstatne spojený zlúčením Božskej a ľudskej prirodzenosti práve tak, ako je voda v žriedle a vytekaním z neho stýka sa s inými miestami. Lebo všetci sa podieľame na vodách Spasiteľa (Iz 12,3), milosť nad milosť, dar nad dar (Jn 1,16); a v Ňom sú skryté všetky poklady Božskej múdrosti a vedy (Kol 2,3).</p>

  <p>600. Dary Ducha Svätého sa zhodujú s cnosťami, na ktoré sa vťahujú. A hoci sa všetci učitelia nezhodujú v učení ohľadne ich spojitosti, predsa nemôže byť žiaden rozdiel v tom, čo sa týka cieľa alebo účelu týchto darov, ktorým nie je iné, než udeľovanie zvláštneho druhu dokonalosti schopnostiam pre konanie vznešených a hrdinských cností. Tieto dary musia obsahovať najmä niektoré zvláštne, silné vnuknutia a nabádania Ducha Svätého, ktoré účinnejšie prekonávajú prekážky a mocnejšie povzbudzujú slobodnú vôľu, aby človek nebol vo svojom konaní nedbalý, ale aby postupoval s väčšou statočnosťou a s úplnou dokonalosťou v tých veciach, ktorých sa ten zvláštny dar týka. Slobodná vôľa nemôže nič z toho dosiahnuť, ak ju neosvieti a nepodporuje zvlášť účinným a mocným vplyvom Duch Svätý, ktorý ju sladko a príjemne povzbudzuje (Múdr 8,1), aby nasledovala osvietenie a slobodne konala i dokonala to, čo vôľa podniká pod účinkom vplyvu Ducha Svätého (Rim 8). Preto sa toto hnutie mysle nazýva pobádaním Ducha Svätého; hoci vôľa koná slobodne, bez nútenia, predsa sa toto jednanie veľmi podobá samovoľnému počínaniu a zdá sa to byť to isté, pretože koná menej pod vedením obyčajnej múdrosti ako pri iných cnostiach, hoci nejedná s menšou súdnosťou a slobodou.</p>

  <p>601. Pokúsim sa zrozumiteľne vysvetliť istý stupeň poukázaním na dve rozdielne mocnosti vôle, ktoré uvádza do činnosti priťahovanie vôle k cnostnému jednaniu. Jednou je jej vlastná náklonnosť, čiže príťažlivosť k dobrému, ktorá pobáda alebo podnecuje vôľu práve tak, ako príťažlivosť zapríčiňuje, že kameň padá dole, alebo ľahkosť spôsobuje, že plameň šľahá hore. Túto náklonnosť vôle viac alebo menej zosilňuje návyk cnosti (a to isté platí o stupňoch návyku neprávostí), lebo vôľa pobádaná láskou koná voľne a z vlastného súhlasu. Druhou je mocnosť rozumová; je to osvietenie ohľadne cnosti, ktoré samo vedie vôľu, aby určovala postup v konaní a toto osvecovanie je primerané návyku a pôsobeniu vôle. Pre obyčajné konanie stačí rozum a akékoľvek premyslenie veci, ale vyššie pôsobenie vyžaduje si tiež vyššie a zvrchované osvietenie a popud, a to od Ducha Svätého také, aké udeľuje svojimi siedmimi darmi. Pretože láska a milosť sú svojou povahou nadprirodzené, preto závisia od Božskej vôle tak, ako slnečný lúč závisí od slnka; preto lásku sprevádza zvláštny Boží vplyv, ktorý ju pobáda, aby sa snažila aj o ostatné cnostné a dobré návyky vôle a tento vplyv je oveľa väčší, ak lásku posilňujú dary Ducha Svätého.</p>

  <p>602. Preto sa mi zdá, že v daroch Ducha Svätého je akési zvláštne osvietenie, v ktorom rozum ostáva do veľkej miery nečinný, čo sa týka vôle. Vo vôli je súčasne istá dokonalosť návyku, ktorý ju poháňa k najhrdinskejším skutkom a to mocnejšie než pri obyčajnej cnosti. Ako sa kameň oveľa rýchlejšie pohybuje, keď ho niekto z výšky vrhne dole, ako by sa pohyboval iba prirodzenou príťažlivosťou, tak i popud vôle k cnosti je oveľa silnejší a vznešenejší, ak naň pôsobia dary Ducha Svätého. Dar múdrosti udeľuje duši istú vnímavosť, ktorou môže bezpečne rozpoznávať božské od ľudského a vrhá všetok vplyv a váhu vo všetkom proti tým náklonnostiam, ktoré pochádzajú z ľudskej nevedomosti a pochabosti; tento dar sa vzťahuje k láske. Dar rozumu pomáha prenikať a vystihovať božské veci a udeľuje omnoho vyššie vedomosti, než ťažkopádny prirodzený rozum; kdežto veda skúma najviac iba nejasné tajomstvá a vychováva dokonalých učiteľov, aby odstraňovali ľudskú nevedomosť; tieto dva dary sa vzťahujú k viere. Dar rady vedie, riadi a pridržuje človeka, aby sa pri nerozvážnej činnosti riadil pravidlami múdrosti. Darom rozumu je úzko spojený s jeho vlastnou cnosťou, múdrosťou. Dar statočnosti zaháňa znepokojujúci strach a posilňuje ľudskú slabosť; je akoby prídavok k základnej cnosti statočnosti. Zbožnosť činí srdce láskavým, odníma mu tvrdosť a obmäkčuje ho proti jeho vlastnej bezbožnosti a zatvrdilosti; tento dar je spriaznený s cnosťou nábožnosti. Bázeň Božia nežne ponižuje dušu v boji proti pýche a pripája sa k cnosti pokory.</p>

  <p>603. Najsvätejšia Mária mala všetky tieto dary Ducha Svätého ako bytosť pre ne zaiste schopná a na ne oprávnená, lebo bola Matkou Božského Slova, od ktorého vychádza Duch Svätý, darca tých darov. Okrem toho, keď tieto dary majú zodpovedať hodnosti Matky Božej, je zrejmé, že ich mala v miere, ktorá sa rovnala Jej hodnosti a líšila sa od ostatných tvorov, lebo Jej postavenie ako Matky Božej povyšuje stav obyčajných tvorov. Bolo to potrebné tiež preto, že pritom bola neschopná hriechu, kdežto ostatní tvorovia sú veľmi ďaleko od spojenia s Duchom Svätým, a to nielen kvôli ich obyčajnej hriešnosti, ale aj následkom ich postavenia, ktoré zaujímajú medzi tvorstvom nie tak blízkym k Duchu Svätému. Ak tieto dary existovali v Kristovi, našom Spasiteľovi a Pánovi ako v prapríčine, v Márii boli ako v jazere alebo v oceáne, z ktorého sa rozlievajú na všetky tvory, lebo z Jej pretekajúcej hojnosti prelievajú sa do celej Cirkvi. Na to poukazuje Šalamún vo svojej knihe Prísloví, kde Múdrosť hovorí, že si vystavala dom na siedmich stĺpoch... A v ňom pripravila stôl, zmiešala víno a pozvala maličkých a neučených, privolávala a vychovávala ich a učila múdrosti od detstva (Prísl. 9,1,2). Nebudem to vysvetľovať, lebo každý katolík vie, že najsvätejšia Mária bola týmto vznešeným domom Najvyššieho, vystavaným na oných siedmych stĺpoch darov, aby v tomto mystickom paláci mohla byť hostená celá Cirkev. V Márii bol pripravený stôl, pri ktorom my maličké, neučené Adamove dietky, môžeme sa sýtiť pôsobením a darmi Ducha Svätého.</p>

  <p>604. Ak hovoríme o týchto daroch ako získaných cvičením sa v cnostiach a v premáhaní neprávostí, ktoré im odporujú, musí sa dať prvé miesto bázni Božej. Čo sa týka Krista, Izaiáš začína zmienku o dare múdrosti ako o najvyššom, pretože Kristus ho prijal ako Majster a Hlava a nie ako učeník. V takom istom poriadku ho musíme pozorovať i v najsvätejšej Márii, lebo v daroch sa svojmu najsvätejšiemu Synovi podobala viac než iní tvorovia. Dar múdrosti udeľuje isté osvietenie ako druhú chuť, ktorou rozum akoby ochutnáva skryté pravdy a pátra po najvyšších a konečných príčinách vecí, kdežto vôľa s tou istou chuťou pravdy v najvyššom dobre celkom bezpečne rozoznáva skutočné dobro od zdanlivého. Lebo iba ten je naozaj múdry, kto bezpečne poznáva pravé dobro, aby ho chutnal a chutnajúc (prežívajúc) ho poznáva. Táto chuť múdrosti pozostáva z radosti v najvyššom dobre úzkym spojením láskou, po ktorej nasleduje záľuba a prežívanie zvláštneho dobra, získavaného a poznaného cvičením sa v cnostiach nižších než je láska. Preto nie je múdry ten, kto poznáva pravdu cestou špekulácie, i keby v tom nachádzal útechu; ani ten sa nemôže nazvať múdrym, kto sa cvičí v cnosti iba preto, aby o nej získal vedomosti a tým menej ten, kto koná cnosť pre inú príčinu. Avšak iba ten je naozaj múdry, kto poznáva najvyššie a pravé dobro a v ňom a preň tiež nižšie pravdy a kto kvôli prežívaniu tejto pravdy koná s úprimnou a zjednocujúcou láskou smerom k tomu dobru. Toto poznanie, čiže vedomosť poskytuje múdrosti dar rozumu, ktorý ju predchádza i sprevádza a ktorý pozostáva z dôverného prenikania do božských právd a z poznávania všetkého, čo sa môže prispôsobiť na prípravu cesty pre ne; lebo Duch skúma Božie hlbiny, hovorí apoštol (1Kor 2,10).</p>

  <p>605. Tento istý duch je potrebný pre pochopenie a do istej miery i pre vysvetlenie darov múdrosti a rozumu, aké mala Mária, nebeská Kráľovná. Prudkosť rieky, ktorú Božia dobrota toľké veky zadržiavala, rozradostila toto Božie Mesto svojím tokom a celkom naplnila Jej najsvätejšiu dušu skrz prebývanie Jednorodeného Otcovho v ňom i Jej samotnej, takže sa zdalo (podľa spôsobu našej reči), ako by nekonečný oceán Božstva pretekal do tohto mora múdrosti, len čo bola schopná vzývať Ducha múdrosti. Aby Ho však mohla vzývať, On prišiel k Nej, aby sa mohla naučiť múdrosti bez ľsti a sprostredkovávať ju bez závisti (Múdr 7,13). A Ona to tiež aj robila, lebo skrz Jej múdrosť, svetlo sveta, večné vtelené Slovo prišlo na svet. Táto najmúdrejšia Panna vo svojej múdrosti poznala usporiadanie celého sveta i moc živlov (Múdr 7,17), začiatok, stred i koniec vekov so všetkými ich zmenami, poznala obeh hviezd, povahu zvierat, zúrivosť divokých šeliem, silu vetrov, dispozície i myšlienky ľudí, účinnosť rastlín, bylín, stromov, ovocia a koreňov, skryté i viditeľné veci nad všetko ľudské pomyslenie, tajné cesty Najvyššieho - to všetko Mária, naša Kráľovná poznala a kochala sa v tom pomocou múdrosti, ktorú čerpala z pôvodného prameňa a ktorá prenikala celé Jej zmýšľanie.</p>

  <p>606. Odtiaľ dostávala onen nádych Božej moci a jasný výron čistej lásky, ktorá Ju učinila nepoškvrnenou a zachránila pred znečistením, ktoré poškvrňuje dušu; a preto ostala bezúhonným zrkadlom, v ktorom sa odráža Božia Velebnosť. Z tohoto premeňa čerpala ducha rozumu, ktorý patrí k múdrosti, ducha svätosti, ktorý je ojedinelý, mnohonásobný, bystrý, výrečný, činný, čistý, istý, milujúci dobro bez prekážky, dobročinný, šľachetný, láskavý, pevný, zaistený, ktorý má všetku moc, dozerá na všetko a rozumie všetkým veciam jasno a prenikavo, ktorý siaha od jedného konca až k druhému (Múdr 7,22). Všetky tieto vlastnosti, ktoré mudrc menuje ako náležiace k duchu múdrosti, najsvätejšia Mária vlastnila jedinečným spôsobom a v tomto ohľade zastávala hneď druhé miesto po svojom Jednorodenom. Spolu s múdrosťou dostala aj iné dobrá (Múdr 7,11) a pri všetkých skutkoch Ju viedli tieto vysoké dary múdrosti a rozumu. Viedli Ju aj pri cvičení sa vo všetkých ostatných cnostiach a bola akoby preniknutá touto privtelenou múdrosťou.</p>

  <p>607. O Jej ostatných daroch sa už niečo povedalo, keď sa pojednávalo o daroch všeobecne; ale pretože všetko, čo môžeme pochopiť a o čom môžeme hovoriť, je také vzdialené od toho, čo sa v tomto mystickom meste Márii nachádza, je toho vždy dosť, čo treba dodať. Dar rady v poradí, aké udáva Izaiáš, nasleduje po dare rozumu; pozostáva z nadprirodzeného osvietenia, ktorým sa Duch Svätý dotýka vnútra tak, že ho osvecuje nad všetko obyčajné ľudské chápanie, a tak nakláňa dušu, aby volila to, čo je najužitočnejšie, najvhodnejšie a najspravodlivejšie a odmietala všetko, čo tomu odporuje. Toto vedie vôľu späť bezúhonnými večnými Božími zákonmi k základnej jedinej láske a prispôsobuje ju k dokonalým prianiam najvyššieho Dobra. Tvor takto poučený odkladá množstvo rozličných náklonností a nepríslušných nižších hnutí a návykov, ktoré by mohli ľudskému srdcu prekážať, aby počúvalo alebo nasledovalo božské pobádania a rady, alebo ktoré by mohli brániť človeku v pripodobnení seba živému príkladu Krista, nášho Pána, ktorý v záhrade Olivovej povedal večnému Otcovi: "Nie moja, ale Tvoja vôľa nech sa stane" (Lk 22,42).</p>

  <p>608. Dar statočnosti je účasť na účinkoch božskej cnosti, ktoré Duch Svätý udeľuje vôli, aby ju obratne povzbudil na povznesenie sa nad všetko pomíňajúce a nado všetko, čo ju obyčajne napĺňa ľudskými obavami v pokušeniach, v zármutku, v prenasledovaniach a v protivenstvách. Vôľa ich premáha a potláča a tým získava a udržiava si všetko, čo je v cnosti najobťažnejšie a najvznešenejšie; to predstihuje a prevyšuje všetky cnosti, milosti, duchovné a vnútorné povznesenia, zjavenia i citové vytrženia lásky; nech je to hocako vysoké a vznešené, všetko to opúšťa a v božskom vzlete nesie sa vyššie, až dosiahne najvyššie a najužšie spojenie s najvyšším Dobrom, po ktorom s najvrúcnejšou žiadosťou túžila. Potom naozaj zo silného vychádza sladkosť (Sud 14,14), keď premohla všetko v Tom, ktorý Ju posilňoval (Flp 4,13). Dar umenia je rozumové a neomylné poznanie toho, čo musíme veriť a robiť vzhľadom ku cnostiam a líši sa od daru rady tak, ako si umenie zvolí a rada rozhodne. Umenie tvorí správny úsudok a rada vykonáva múdru voľbu. Umenie sa líši tiež od rozumu, pretože rozum preniká božské pravdy viery a cností pomocou jednoduchého nazerania, kdežto umenie vie neodvolateľne všetko, čo sa môže dôsledne odvodiť od zásad viery a vonkajšie jednanie schopností prispôsobuje dokonalosti cností a je akosi matkou a koreňom súdnosti.</p>

  <p>609. Dar pobožnosti je božská cnosť čiže vplyv, ktorým Duch Svätý zjemňuje, alebo akosi uhladzuje či zmäkčuje ľudskú vôľu a podnecuje ju, aby sa chopila všetkého, čo sa týka služby Najvyššiemu a blaha blížnych. Týmto zjemňovaním a sladkou miernosťou mysle je naša vôľa stále ochotná a naša pamäť pozorná, takže sme stále na každom mieste a za každých okolností ochotní chváliť, velebiť a ďakovať a vzdávať česť najvyššiemu Dobru; a podobne sme podnecovaní jednať s tvormi s jemným a láskavým súcitom a neopúšťať ich v ťažkostiach a potrebách. Tomuto daru neprekáža, ak sa to týka nepriateľa a nevšíma si nenávisť a lakomstvo a posilňuje slabosť či malomyseľnosť, lebo spôsobuje v človeku silnú a príjemnú náklonnosť, s ktorou sa nežne a láskavo podujíma konať všetko z lásky k Bohu a blížnemu a robí ho dobročinným, ochotným poslúžiť láskavým a horlivým. Preto hovorí apoštol, že nábožnosť je užitočná na všetko (1Tim 4,8) a preto má prisľúbený večný život, lebo je najvznešenejším nástrojom lásky.</p>

  <p>610. Posledné miesto zaberá dar bázne, ktorý sväté Písmo i svätí učitelia veľmi chvália, povznášajú a odporúčajú ako základ kresťanskej dokonalosti a počiatok pravej múdrosti, lebo Božia bázeň zaháňa a ničí ľudskú pochabosť viac než čokoľvek iné. Tento dôležitý dar spočíva v láskavej pozornosti a v ušľachtilej skromnosti a zdržanlivosti, čím sa duša uzatvára do seba, uvedomuje si svoje nízke postavenie, porovnáva svoju nízkosť s najvyšším majestátom a veľkosťou Božou, nevšíma si svoje city, predchádza tomu, aby nepovažovala iba seba za múdru, a tak ju naplňuje posvätnou bázňou, ako učí apoštol (Rim 11,21). Tento dar bázne má rôzne stupne; začiatočný sa nazýva nedokonalá Božia bázeň, neskoršia sa stáva synovskou bázňou. Spočiatku duša začína utekať pred hriechom, ako pred protivou najvyššieho Dobra; potom pokračuje ďalej v sebaponižovaní a v pohŕdaní sebou porovnávajúc svoju vlastnú malosť s Božím majestátom, svoju nevedomosť s Jeho múdrosťou, svoju chudobu s Jeho nekonečným bohatstvom. Tak poznáva, ako vo všetkom závisí od Boha a Jeho vôle, ponižuje sa pod všetkých tvorov a správa sa voči Bohu i tvorom s úprimnou láskou. Konečne dosiahne dokonalosť Božích synov a všetkými svojimi mocnosťami je úzko spojená s Otcom, Synom a Duchom Svätým.</p>

  <p>611. Keby som sa ešte širšie zaoberala vysvetľovaním darov Ducha Svätého, veľmi by som prekročila hranice, ktoré som si stanovila a nepomerne by som predĺžila toto pojednanie. Zdá sa mi, že to, čo som povedala, postačí, aby sme porozumeli ich podstatné vlastnosti. Toto porozumenie nám umožní, aby sme mohli náležite pozorovať, že tieto dary Ducha Svätého Kráľovná nebies vlastnila nielen v obyčajnom dostatočnom stupni, v akom ich obyčajne majú svätí, ale že táto Pani ich mala v takom vysokom a výsadnom stupni, aký nedostali ani svätci, ani nebol primeraný niekomu vo svätosti nižšiemu, než je Ona. Keď sme teda porozumeli, v čom spočíva svätá bázeň, zbožnosť, statočnosť, umenie a rada a nakoľko sú to dary Ducha Svätého, nech sa rozšíri ľudský odhad a anjelské porozumenie, nech mysľou vzlietnu k tomu, čo je najušľachtilejšie, najdokonalejšie a najviac božské - väčšie než všetko to a nado všetko iné, čo si len tvory môžu pomyslieť - sú dary Márie; a i keby mali všetko najvyššie, čokoľvek si môžu predstaviť alebo pomyslieť, dosiahnu sotva najnižšiu dokonalosť Márie, práve tak ako zasa najvyššia dokonalosť našej Panej a Kráľovnej iba v istom zmysle dosahuje najnižšiu dokonalosť Kristovu a Božiu.</p>

  <h2 id="toc_2">Poučenie, ktoré ráčila udeliť najsvätejšia Kráľovná</h2>

  <p>612. Dcéra moja, tieto najušľachtilejšie a najvznešenejšie dary Ducha Svätého, ktoré si teraz poznala, sú výronom Božstva, ktorými sa Boh dáva a pretvára sväté duše; z Jeho strany tieto dary sú neobmedzené, ale z druhej strany sú obmedzované tým, na koho pôsobia. Keby tvory vyprázdnili svoje srdcia od svetskej lásky a príchylnosti, hoci ich srdce je obmedzené, mohli by bez všetkej miery čerpať z veľtoku nekonečného Božstva pomocou neoceniteľných darov Ducha Svätého. Cnosti očisťujú tvora od ohavnosti a vín neprávostí a tým začínajú uvádzať do poriadku rozladené mocnosti, ktoré najprv stratil prvotným hriechom a potom rozmnožil osobnými hriechmi; dodávajú duši krásu, silu a radosť z konania dobra. Dary Ducha Svätého privádzajú cnosti k vysokej dokonalosti, ozdobe a kráse, čím prispôsobujú, krášlia a plnia dušu milosťou a privádzajú ju do komnaty jej Ženícha, kde zostáva spojená s Bohom duchovným putom večného mieru. Z tohoto nanajvýš požehnaného stavu pristupuje duša verne a pravdivo ku konaniu hrdinských cností a nimi obohatená vracia s k tomu istému žriedlu, z ktorého vyšla, totiž k Bohu. V Jeho tieni odpočíva a je sýtená, oslobodená od prudkého búrenia vášní a ich nezriadených žiadostí. Také šťatie dosiahne však len málokto a iba skúsenosť ukáže, kto ho dosiahol.</p>

  <p>613. Preto dbaj, moja najdrahšia, a snaž sa poznať, ako by si mohla vystúpiť do výšky týchto darov, lebo je to vôľa Pána i moja, aby si postúpila vyššie, ako hosť pri hostine (Lk 14,10), ktorá je pripravená pre teba so všetkou sladkosťou jej požehnaných darov (Ž 20,4), a ku ktorej ťa Boh pozval zo svojej preveľkej štedrosti práve za tým účelom. Pamätaj si, že sú iba dve cesty do večnosti: jedna vedie do večnej smrti tým, že pohŕdame cnosťami a nepoznáme Boha; druhá vedie k večnému životu, keď užitočne poznávame Najvyššieho, lebo toto je život večný (Jn 17,3), aby ľudia poznali cestu k Nemu a k Jeho Jednorodenému, ktorého poslal na tento svet. Po ceste smrti sa uberajú nesčíselní bezbožní, ktorí si neuvedomujú svoju vlastnú nevedomosť, namyslenosť a pochabú pýchu. Tým, ktorých vo svojom milosrdenstve volá k svojmu podivuhodnému svetlu (1Petr 2,10) a ktorých znovu plodí ako synov svetla, týmto dáva Boh znovuzrodením nový život vo viere, nádeji a láske, prijíma ich za vlastných a činí ich dedičmi večného a božského pôžitku. Pretože ich prijal za synov, obdaril ich cnosťami sprevádzajúcimi prvé ospravedlnenie, aby ako synovia svetla konali primerané skutky svetla; a k tomu obdržia ešte dary Ducha Svätého. A práve tak ako hmotné slnko neodoprie svoje svetlo a teplo ničomu, čo je schopné a spôsobilé prijať jeho účinky, taktiež božská Múdrosť vydávajúca svoj hlas na vysokých horách, na kráľovskej ceste i na najskrytejších chodníkoch pozýva a volá všetkých, neskrýva sa a neodoprie seba žiadnemu (Prís 8,1). Ale ľudia pre svoju ochablosť sú nechápaví a hluchí, pre svoju bezbožnú zlomyseľnosť sú posmievační a neverecká prevrátenosť odvracia ich od Boha, ktorého múdrosť nenachádza žiadne miesto v ich zlovoľnom srdci (Múdr 1,4) ani v tele, ktoré je poddané hriechu.</p>

  <p>614. Ty však, dcéra moja, pamätaj na svoje sľuby, na svoje povolanie a na svoje snahy, lebo jazyk, ktorý klame Bohu, je ohavným vrahom duše (Múdr 1,12); hľaď, aby si nenasledovala smrť v bludnom smere tohto života, alebo neprivolávala skazu na dielo svojich rúk, ako si s pomocou božského svetla videla, že to činia synovia temnosti. Obávaj sa mocného Boha a Pána pokornou, dobre uskutočňovanou bázňou a nechaj sa vo všetkom viesť týmto Majstrom. Urob svoje srdce jemné, povoľné a poddajné disciplíne a skutkom zbožnosti. Posudzuj veci podľa pravej hodnoty cnosti a neprávosti. Posiluj sa nepremožiteľnou statočnosťou v snahe, aby si dosiahla to, čo je najobtiažnejšie a najvznešenejšie, aby si znášala najodpornejšie práce, ktoré vyžadujú príliš veľa námahy. S rozvahou si zvoľ prostriedky pre dosiahnutie týchto výsledkov. Daj priechod sile božského svetla, ktorým môžeš prekonávať všetky zmyselné veci, povznes sa k výšinám poznania skrytých tajomstiev božskej múdrosti a rozoznávaj veci nového a starého človeka. Potom sa staneš schopná podieľať sa na tejto múdrosti, pretože vtedy vojdeš do vínnej pivnice svojho Snúbenca a budeš opojená Jeho láskou a Jeho večná láska bude v tebe dobre sporiadaná.</p>

</body>

</html>