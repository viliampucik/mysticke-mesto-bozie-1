<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 6.</h1>

  <h2 id="toc_1">O cnosti viery a ako sa v nej cvičila najsvätejšia Mária</h2>

  <p>488. Svätá Alžbeta popísala niekoľkými slovami veľkú vieru najsvätejšej Márie, keď zvolala, ako nám zaznamenal evanjelista Lukáš: "A blahoslavená je tá, ktorá uverila, že sa splní, čo jej povedal Pán." (Lk 1,45). Vieru tejto veľkej Panej musíme usúdiť podľa veľkosti šťastia a blaženosti a podľa Jej nevýslovnej dôstojnosti; lebo cnosť viery Ju naplnila takým vzletom viery v Boha, že Jej vyslúžila prvé miesto po Bohu. Verila tajomstvu všetkých tajomstiev, ktoré malo byť uskutočnené v Nej samej. Taká veľká bola múdrosť a božské svetlo v Márii, našej Panej, vo viere v toto neslýchané a nové tajomstvo Vtelenia, že to presahuje všetko ľudské a anjelské chápanie a mohla byť náležite odhadnutá a pochopená iba božským Duchom, ktorý je dielňou Najvyššieho, kde mocou Jeho pravice všetky cnosti tejto Kráľovnej mali svoj vznik i dokončenie. Vždy som celá zarazená a ohromená, kedykoľvek hovorím o týchto cnostiach, najmä o vnútorných, lebo hoci je veľké to svetlo a vedomosti, ktoré mi boli o nich udelené, predsa však ľudské slová sú príliš nedostatočné na popísanie pojmov a výkonov viery, ktoré vznikli v mysli a duši Tej, ktorá bola najvernejšia zo všetkých tvorov, či lepšie Tej, ktorej viera bola väčšia ako všetkých tvorov zhrnutá dohromady. Poviem, čo budem môcť a vyznávam svoju neschopnosť povedať, čo by som si priala a oveľa menej ako si zasluhuje skutočnosť.</p>

  <p>489. Viera najsvätejšej Márie bola obrazom všetkého stvorenia a zrejmým divom božskej moci, lebo mala cnosť viery v najvyššom a najdokonalejšom stupni; istým spôsobom a do veľkej miery nahradzovala nedostatok viery v ľuďoch. Najvyšší udelil túto výbornú cnosť smrteľníkom, aby napriek telesnej a smrteľnej prirodzenosti mali poznatky o Bohu, Jeho tajomstvách a obdivuhodných dielach - poznatky také isté a neklamne bezpečné, že je to ako nazeranie na Neho z tváre do Tváre a ako videnia blažených anjelov na nebesiach. Otvorene vidia ten istý predmet a tú istú pravdu, ktoré my vidíme zastreté závojom viery.</p>

  <p>490. Jediný pohľad na svet nám povie, koľko národov, ríš a provincií od začiatku sveta stratilo nároky na veľké požehnanie viery, ktoré nevďační smrteľníci tak málo chápali; ako ju mnohí nešťastne odhodili po tom, keď im Pán preukázal svoje štedré milosrdenstvo a ako mnohí veriaci, ktorí bez svojej zásluhy obdržali dar viery, nedbali o ňu a pohrdli ňou, nechali ju nečinnú, neúrodnú pre posledný cieľ, ktorý mala viera ukazovať a k nemu viesť. Patrilo sa teda, aby božská spravodlivosť dostala nejakú náhradu za tak žalostnú stratu a aby tvory dostatočne a primerane splatili to nesmierne dobrodenie, do akej miery im je to možné; patrilo sa, aby sa našiel aspoň jeden tvor, v ktorom by cnosť viery dosiahla plnú dokonalosť a ktorý by slúžil ako príklad a meradlo pre ostatných.</p>

  <p>491. Toto všetko sa nachádzalo vo veľkej miere u najsvätejšej Márie a kvôli Nej a iba pre Ňu samotnú, aj keby nebol žiaden iný tvor na svete, bolo nanajvýš hodno, aby Boh vymyslel a vytvoril vzácnu cnosť viery; lebo podľa nášho spôsobu chápania Mária sama bola dostatočnou zárukou pre Božskú Prozreteľnosť, že sa Mu dostane primeraná náhrada od človeka a predmet tejto viery nebude zmarený nedostatočným spolupôsobením smrteľníkov. Viera tejto najvyššej Kráľovnej mala dať náhradu za ich nedostatok a Ona mala napodobniť Božský pravzor tejto cnosti v najvyššej dokonalosti. Všetci ostatní veriaci môžu sa merať a ceniť podľa viery tejto Panej; lebo podľa toho budú viac alebo menej verní, čím viac alebo menej sa priblížia k dokonalosti Jej neporovnateľnej viery. Preto Ona bola daná za učiteľku a príklad všetkým veriacim i patriarchom a prorokom, apoštolom a mučeníkom a všetkým, ktorí verili alebo budú veriť v kresťanské učenie až do konca sveta.</p>

  <p>492. Niekto sa možno môže spýtať: Ako je to možné, že Kráľovná nebies osvedčovala vieru, keď tak mnohokrát mala jasné videnia a ešte oveľa častejšie mala abstraktné videnia, ktoré taktiež ozrejmujú, čo sa vníma rozumom, ako bolo povedané vyššie (v. č. 229, 237) a bude sa opakovať ešte viackrát. Následkom neistoty apoštol hovorí, že viera je základom vecí neviditeľných, čím sa myslí, že nemáme tu žiadne iné dôkazy o skutočnej existencii vecí, v ktoré dúfame ako konečné uskutočnenie nášho šťastia ako tie, ktoré nám iba nejasne a akoby v zrkadle ukazuje viera. Je to sila tohoto vliateho zvyku, ktorá nás vedie k tomu, aby sme verili v to, čo nevidíme a neklamná istota toho, v čo veríme, ktorá uvádza tie silné pohnútky a povzbudenia vôle, aby sme sa snažili o to, čo si žiadame a v čo dúfame. Podľa tejto náuky, zdá sa, že keď najsvätejšia Panna videla a stýkala sa s Bohom (obe sú jedno a to isté), nemala zatienenie potrebné k existencii viery v to, čo videla tvárou v tvár; najmä keď Jej rozum podržal obrazy toho, čo videla v priamom či otvorenom videní Boha.</p>

  <p>493. Tieto videnia nielenže neprekážali viere najsvätejšej Márie, ale ešte ju zvyšovali a povznášali k najvyššej dokonalosti. Lebo Pán si prial, aby Jeho Matka neobyčajne vynikala v cnosti viery (podobne i v cnosti nádeje), aby prevyšovala vo všetkom tom, čo sa udeľuje obyčajným pocestným. Pán si prial, aby Jej porozumenie zodpovedalo Jej postaveniu ako Majsterke a Umelkyni v týchto veľkých cnostiach, aby bola ozdobená raz najdokonalejšou vierou a nádejou, inokedy zas vo videní pozdvihnutá (hoci iba dočasne) na stýkanie sa so samotným Cieľom a Predmetom viery a nádeje. Tak bola pripravovaná osobnou skúsenosťou a zážitkami, aby učila veriacich veriť v to, čo sama videla a čo dostávala. Moc Najvyššieho ľahko spojila v najsvätejšej duši Márie tieto dve veci; patrilo to k Jej dôstojnosti ako Jeho najčistejšej Matke, a tak sa to muselo stať, lebo žiadna výsada, akákoľvek veľká, nebola pre Ňu prílišná a nič Jej nesmelo chýbať.</p>

  <p>494. Je však pravda, že jasné nazeranie na tajomstvo je nezlučiteľné so zatienením viery, ktorou v tie tajomstvá veríme; vlastnenie veci vylučuje nádej na ňu. Tak najsvätejšia Mária, kedykoľvek Jej boli ukázané tieto veľké tajomstvá priamym alebo nepriamym nazeraním, nekonala úkony zatienenej alebo obvyklej viery, pretože pri takých príležitostiach mohla používať len vliate vedomosti. Ale Jej teologické (božské) cnosti viery a nádeje neboli následkom toho po celý Jej život nečinné, lebo Pán, aby Jej poskytol možnosť cvičiť sa v nich, prerušil účinky a vplyv jasného a zrejmého videnia, čím zastavil účinky vedomostí a urobil miesto pre zatienenosť viery; Pán sa Jej skryl tým, že Jej z mysle odňal všetko jasné a zrejmé nazeranie Naň. Toto sa prihodilo pri najvyššom tajomstve Vtelenia, ako budem hovoriť na príslušnom mieste (Zv. II., 119,133).</p>

  <p>495. Nepatrilo sa, aby Matka Božia bola zbavená odmeny na vliate cnosti viery a nádeje; napriek tomu, aby túto odmenu získala, bolo nutné zaslúžiť si ju; aby si ju však zaslúžila, musela konať tieto cnosti a to v takej miere, aby to zodpovedalo odmene. A ako Jej zásluhy presahovali každé prirovnanie, tak viera bola primerane veľká pri každom skutku tejto vznešenej Panej; lebo Ona jasne poznávala a prijímala všetky pravdy katolíckeho náboženstva s najhlbšou a najdokonalejšou vierou pútničky. Samozrejme že porozumenie, keď vidí primerané dôkazy pre to, čo vníma, nečaká na privolanie vôle, aby mohlo uveriť, lebo prv, ako obdrží rozkaz vôle, bolo už donútené prijať pravdu presvedčenia. Preto nie je záslužný úkon viery v to, čo nemožno poprieť. Keď najsvätejšia Mária súhlasila s posolstvom archanjela, zaslúžila si nevýslovnú odmenu za ten výkon viery, akú potrebovala, aby uverila v také hlboké tajomstvo. A to isté platilo tiež o iných výkonoch viery, kedykoľvek Jej Najvyšší odňal vliatu vedomosť, a tak poskytol príležitosť osvedčiť jej vieru. Avšak i keď použila vliate vedomosti, získala veľké zásluhy pre veľkú lásku, s akou ich využila, ako som už povedala inde (232, 381, 384).</p>

  <p>496. Práve tak málo používala dar vliatych vedomostí, keď stratila Božské Dieťa, aby našla miesto, kde sa zdržiavalo, hoci Jej to bolo možné v mnohých prípadoch. Nepoužila vtedy jasné obrazy Božstva; ani pri päte kríža, lebo Pán obmedzil tie videnia a činnosť Jej najsvätejšej duše, ktoré by boli zamedzili bolesti. Patrilo sa, aby ich cítila a bola prenechaná iba sile svoje viery a nádeje. Radosť spôsobená ktorýmkoľvek videním alebo zjavením Božstva (hoci iba nepriamym), by prirodzene zabránila bolesti, iba ak by Boh urobil nový zázrak, ktorým by spojil bolesť s radosťou. Nebolo to však vhodné, aby Boh taký zázrak spravil, pretože bolesťami tejto Panej zvyšoval Jej zásluhy a podobnosť Jej božskému Synovi mala byť úmerná milostiam a vznešenostiam Matky. Preto, ako sama povedala, s bolesťou hľadala Dieťa s vierou a nádejou; a tie isté cnosti boli činné tiež pri pozorovaní umučenia a zmŕtvychvstania Jej milovaného Syna. V tých dobách závisela na katolíckej viere, ktorá Jej bola vtedy akoby zadržaná a obmedzená ako Jej Majsterke a Zakladateľke.</p>

  <p>497. Keď hovoríme o viere presvätej Márie, musíme pripomenúť najmä tri vlastnosti či prednosti Jej viery: jej trvanie, jej silu a ducha múdrosti, s akou ju uskutočňovala. Máriina viera, ako bolo povedané vyššie, bola prerušená iba v tých chvíľach, keď mala jasné, priame a zrejmé nazeranie na Boha. Hoci iba Pán sám, ktorý ich udeľoval, mohol vedieť, kedy čo používala, predsa najsvätejšia Kráľovná pri používaní rôznej duchovnej činnosti nikdy po celý život ani na okamih nenechala svoj rozum nečinný a od prvého okamihu svojho počatia nikdy nespustila Boha z očí. Kedykoľvek prestala Jej viera, stávalo sa to iba preto, že mala jasné nazeranie na Boha pomocou najvyššieho druhu vliatych vedomostí; akonáhle Pán prerušil toto jasné nazeranie, Ona hneď obnovila svoju vieru pamätaním na prítomnosť Božiu. Striedanie a postup týchto výkonov splodilo v duchu najsvätejšej Márie neobyčajnú harmóniu, na ktorú Najvyšší upozornil anjelov, keď povedal v ôsmej kapitole Veľpiesne: "Ty, ktorá bývaš v záhradách - priatelia načúvajú - daj počuť mi svoj hlas!" (Veľp. 8,13).</p>

  <p>498. Čo sa týka sily či účinnosti viery tejto najvyššej Kňažnej, je isté, že prevyšovala apoštolov, prorokov i všetkých svätých dohromady a dosiahla najvyšší stupeň, aký je pre tvora možný. Nielenže prevýšila vieru všetkých pravoverných, ale ešte i vynahradila aj za tých, ktorým sa viery nedostalo, i za všetkých, ktorí neverili a ktorých všetkých Ona mohla svojou vierou obohatiť. Tak Jej viera ostala pevná, neochvejná a stála, keď apoštoli v hodine umučenia váhali; aj keby sa spojili dohromady všetky pokušenia, klam, bludy a falošnosť sveta, neboli by schopné premôcť alebo znepokojiť nepremožiteľnú vieru Kráľovnej všetkých veriacich. Ona, jej zakladateľka a učiteľka, by ich všetkých premohla a vyšla by z boja víťazná a triumfujúca.</p>

  <p>499. Rozumná láska, s akou pevne verila všetky božské pravdy, sa nemôže vyjadriť slovami bez nedostatočného popisu jej stupňa sily. Najsvätejšia Mária vedela všetko, v čo verila a verila vo všetko, čo vedela; lebo vliate bohovedné vedomosti a vierohodnosti tajomstva viery a pochopenie tejto vierohodnosti mala najmúdrejšia Panna a Matka v najvyššom možnom stupni, ako obyčajný tvor môže mať. Jej vedomosti boli stále činné a pomocou pamäti, tak ako anjeli, nikdy nezabudla, čo sa raz naučila. Tento dar a schopnosti chápavosti stále udržovala v činnosti, aby stále cvičila svoju hlbokú vieru; iba niekedy, ako som povedala, Boh prerušil vieru inou činnosťou ducha (č. 492, 465). Nič Jej nechýbalo v porozumení o veciach viery a v jasných vedomostiach o Bohu. V tomto ohľade zaujímala miesto nad všetkých pozemšťanov a sama tvorila triedu takého vysokého stupňa, aký nemôže dosiahnuť žiaden iný pútnik na ceste do neba.</p>

  <p>500. A keby najsvätejšia Mária, keď konala skutky viery a nádeje, bola - ako by sme to mohli nazvať - iba na najobyčajnejšom a preto najnižšom stupni činnosti, predsa i na tomto stupni by prevyšovala všetkých anjelov a svätých zásluhami, čo potom máme povedať o vznešenosti Jej skutkov, o Jej zásluhách a láske v dobe, keď bola božskou mocou povznesená do blaženého stavu najvyššieho priameho nazerania a jasného poznania Boha? Ak to presahuje pochopenie anjelského rozumu, akú môže mať pozemský tvor nádej, že nájde slová, ktorými by to popísal? Preto môžem vysloviť iba samotné prianie, aby všetci smrteľníci mohli dôjsť k poznaniu, aký vzácny a drahocenný poklad je viera tým, že sa ju budú učiť od tohoto nebeského Originálu, v ktorom viera dosiahla najvyššiu dokonalosť a dokonale dosiahla cieľ, pre ktorý bola stvorená. Nech sa neveriaci, bludári, pohani a modloslužobníci priblížia k tejto Majsterke viery, k najsvätejšej Márii, aby boli osvietení a poznali svoju falošnosť a temnotu bludov a našli bezpečnú cestu k svojmu poslednému cieľu. Nech pristúpia tiež katolíci a učia sa poznávať tie prehojné odmeny a cnosti; nech žiadajú Pána s apoštolom, aby rozmnožil ich vieru (Lk 7,5). Nie aby dosiahli takú vieru, akú mala najsvätejšia Mária, ale nech prosia, aby im dal túžbu napodobniť a nasledovať Ju, lebo Ona nás svojou vierou učí a svojimi zásluhami nám pomáha, aby sme dosiahli túto cnosť.</p>

  <p>501. Svätý Pavol nazýva patriarchu Abraháma otcom všetkých veriacich (Rim 4,13), pretože on prvý obdržal prisľúbenie, lebo napriek beznádeji uveril (Rim 4,18), čím chcel pochváliť veľkosť viery tohto patriarchu, pretože uveril prisľúbeniam Pána, že jeho manželka Sára mu dá syna, hoci bola neplodná a podľa prirodzených zákonov neschopná počatia; okrem toho ešte, keď na rozkaz Boha obetoval svojho syna, vzdal sa zároveň aj vyhliadky na nespočetné potomstvo, ktoré mu Pán prisľúbil. Toto všetko a mnohé iné výroky a sľuby Pána stali sa nemožné a nesplniteľné podľa prirodzeného zákona, ale Abrahám predsa veril, že Božská moc ich môže uskutočniť nadprirodzeným spôsobom. Preto si zaslúžil názov otca všetkých veriacich a prijať pečať viery, totiž obriezku, ktorá ho ospravedlnila.</p>

  <p>502. Avšak naša na výsosť vynikajúca Pani, Mária, mala omnoho väčšie právo byť nazývaná Matkou viery a všetkých veriacich. Jej ruka vztýčila zástavu a odznak viery pre všetkých veriacich v zákone milosti. Prvý však podľa času bol patriarcha Abrahám, a preto bol ustanovený, aby bol otcom a hlavou hebrejského ľudu; veľká bola jeho viera v prisľúbenie týkajúce sa Krista Pána a v diela Najvyššieho. Predsa však viera Márie bola vo všetkom tom neporovnateľne oveľa obdivuhodnejšia a prevyšovala ho dôstojnosťou. Tu bola väčšia prekážka a nezrovnalosť, že panna mala počať a porodiť, ako keď stará neplodná žena mala porodiť dieťa; a Abrahám si nebol taký istý v obeti Izáka, ako si Mária bola istá v nevyhnutnej obeti svojho najsvätejšieho Syna. Ona je jediná, ktorá dokonale verila a dúfala vo všetky tajomstvá a ukázala celej Cirkvi, ako sa má veriť Najvyššiemu a v dielo Jeho vykúpenia. Keď tak porozumieme viere Márie, našej Kráľovnej, musíme Ju uznať za Matku veriacich a za pravzor katolíckej viery a svätej nádeje. A pre uzavretie tejto kapitoly dodávam, že Kristus, náš Vykupiteľ a Učiteľ ako všetko obsahujúci, ktorého najsvätejšia duša dosahovala najvyššiu slávu a blažené videnie, nemal žiadnu potrebu alebo príležitosť k viere, ani nám nemohol vo svojich skutkoch dať príklad tejto cnosti. Avšak to, čo Pán nemohol urobiť osobne, učinil v osobe svojej najsvätejšej Matky a ustanovil Ju za zakladateľku, Matku a príklad viery vo svojej katolíckej Cirkvi. A preto v deň všeobecného účtovania táto najvyššia Pani a Kráľovná bude zvláštnym spôsobom slúžiť svojmu najsvätejšiemu Synovi pri vynášaní rozsudku nad tými, ktorí neverili, hoci v dobe pozemského života mali taký príklad.</p>

  <h2 id="toc_2">Poučenie našej Panej, Matky Božej</h2>

  <p>503. Dcéra moja, neoceniteľný poklad božskej cnosti viery je skrytý smrteľníkom, ktorí majú iba telesné a pozemské oči, pretože neoceňujú a nevedia si vážiť dar a požehnanie takej preveľkej ceny. Uvažuj, moja najdrahšia, aký bol svet bez viery a aký by bol dnes, keby môj Syn a Pán nebol vieru zachoval. Koľko ľudí, ktorých svet oslavoval ako velikánov, mocných a múdrych pre nedostatok svetla viery vrhlo sa z tmy svojej nevery do najohavnejších hriechov a odtiaľ do večnej pekelnej temnosti! Koľko kráľovstiev a provincií bolo zaslepených a nasledujú ešte zaslepenejších vodcov, až všetci spoločne padajú do priepasti večných muk! A zlí kresťania, ktorí obdržali milosť a požehnanie viery, ich nasledujú a žijú, akoby nemali v srdci žiadnu vieru.</p>

  <p>504. Nezabúdaj, moja drahá priateľka, byť vďačná za tento vzácny drahokam, ktorý ti Pán dal ako veno a svadobný dar tvojho zasnúbenia sa s Ním, aby ťa uviedol do svadobnej komnaty Jeho svätej Cirkvi a potom aby ste mohli byť spolu vo večnej blaženosti. Neprestajne sa cvič v cnosti viery, pretože to ťa privádza bližšie k poslednému cieľu, po ktorom túžiš a k predmetu tvojej túžby a lásky. Viera učí bezpečnej ceste k večnému spaseniu, viera je svetlom, ktoré svieti v tmách smrteľného života a putovania; vedie ľudí bezpečne k dosiahnutiu otčiny, ku ktorej cestujú, ak ju nenechajú zahynúť neverou a hriešnosťou. Viera oživuje iné cnosti a spravodlivým je potravou a podporou v ich námahách. Viera zahanbuje a naháňa strach nevercom a vlažným kresťanom v ich nedbalosti, lebo ich v tomto živote usvedčuje z hriechu a hrozí trestom v živote budúcom. Viera dokáže urobiť všetko, lebo veriacemu nie je nič nemožné; viera činí všetko dosažiteľným a možným. Viera osvecuje a zušľachťuje rozum človeka, pretože ho riadi v tme jeho prirodzenej nevedomosti, aby nezblúdil z cesty a povznáša ho nad neho samého, takže vidí a s neomylnou istotou rozumie tomu, čo ďaleko presahuje jeho sily a ubezpečuje ho o tom tak spoľahlivo, ako by to jasne videl pred sebou. Je zbavený hrubej a biednej úzkosti tých, ktorí vedia iba to, čo môžu poznať svojou obmedzenou prirodzenou silou a neuvážia, že duša, kým žije vo väzení tohto porušiteľného tela, je veľmi stiesnená a obmedzená v šírke svojho pôsobenia poznaním nadobudnutým z hrubej činnosti zmyslov. Preto si váž, dcéra moja, ten neoceniteľný poklad katolíckej viery, ktorý ti Boh udelil, bdej nad ním a zdokonaľuj sa v nej s veľkou vážnosťou a úctou.</p>

</body>

</html>