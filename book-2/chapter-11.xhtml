<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 11.</h1>

  <h2 id="toc_1">O cnosti statočnosti a ako ju dokazovala najsvätejšia Mária</h2>

  <p>571. Cnosť statočnosti, ktorá je tretia zo základných cností, napomáha človeku, aby sa miernil v jednaní a prchkosti. Hoci je pravda, že žiadostivosť predchádza prchkosti, a preto by sa zdalo, že za zdržanlivosťou ovládajúcou žiadostivosť akoby nasledovala statočnosť, pretože odpor patriaci ku statočnosti účinkuje proti tomu, čo odporuje žiadostivosti; napriek tomu musíme však hovoriť najprv o činnosti a účinkoch prchkosti a ako ju mierniť pomocou statočnosti. Aby sme dosiahli, po čom túžime, to sa nám obyčajne podarí iba prostredníctvom prchkých mocností, ak máme prekonať prekážky, ktoré sa vyskytnú. Preto statočnosť je vznešenejšia a lepšia než zdržanlivosť, o ktorej pojednáme v nasledujúcej kapitole.</p>

  <p>572. Zlostné vášne môžeme mierniť cnosťou statočnosti dvoma spôsobmi, čiže druhmi jednania: dať voľný priebeh hnevu, ak to súhlasí s rozumom, slušnosťou a cťou, alebo potlačiť neoprávnený hnev a vášne, kedykoľvek je to prospešnejšie potlačiť ho, než mu povoliť. Lebo jedno ako i druhé môže byť chválitebné alebo trestuhodné podľa účelu, aký máme na mysli alebo podľa okolností záležitosti, o ktorú ide. Prvý z týchto dvoch druhov jednania sa nazýva statočnosť, ktorú niektorí naši učitelia menujú bojovnosťou. Druhý druh sa menuje trpezlivosť, ktorá je ušľachtilejším a vznešenejším druhom statočnosti a majú ju i dokazujú najmä svätí. Ľudia svetsky zmýšľajúci odmietajú správny úsudok a chytajú sa falošných názvov a pojmov, radi nazývajú trpezlivosť zbabelosťou a mylne pokladajú nerozvážnu a prenáhlenú smelosť za statočnosť. Tak sa stáva, že pravú cnosť statočnosti nikdy nedosiahnu.</p>

  <p>573. Najsvätejšia Mária nemala žiadne nezriadené hnutia, ktoré by mohli pohnúť k činnosti cit popudlivosti, aby sa cvičila v cnosti statočnosti, lebo u tejto najnevinnejšej Kráľovnej všetky vášne boli dobre sporiadané a poddané rozumu a Jej rozum bol poddaný Bohu, ktorý Ju riadil vo všetkých skutkoch i hnutiach. Potrebovala však túto cnosť na prekonávanie prekážok, ktoré Jej rôznymi spôsobmi kládol do cesty diabol, snažiaci sa zamedziť dosiahnutie toho, čo Ona nanajvýš múdro a oprávnene žiadala pre seba a pre svojho najsvätejšieho Syna. A pri tomto nanajvýš statočnom odpore a zápase nikdy žiaden tvor nepreukázal viac statočnosti, pretože nikdy žiaden sa nestretol v takom boji a odpore ako Ona so satanom. Kedykoľvek však bolo potrebné použiť taký druh statočnosti a či bojovnosti s ľudskými tvormi, bola vždy rovnako láskavá a pevná, lepšie povedané bola práve taká neodolateľná ako i nanajvýš vľúdna vo svojom jednaní, lebo táto nebeská Pani jediná zo všetkých tvorov dokázala vo svojich skutkoch verne napodobniť tú vlastnosť Najvyššieho, v ktorej sa spája nepremožiteľná moc s nebeskou sladkosťou (Múdr. 8,1). Tak si naša Pani počínala vo svojich skutkoch statočne a necítila vo svojom šľachetnom srdci žiadnu bázeň, pretože bola povýšená nad všetko tvorstvo. Ani nebola prenáhlená, smelá alebo neskromná a také zlé krajnosti boli od nej vzdialené, lebo vo svojej veľkej múdrosti vedela, aký strach treba premôcť a akej prenáhlenosti sa chrániť. Ona bola tá vyvolená Žena, odetá rúchom sily, statočnosti a krásy (Prísl. 31,25).</p>

  <p>574. Oveľa obdivuhodnejšie dokazovala najsvätejšia Mária tú časť statočnosti, ktorá pozostáva z trpezlivého znášania, lebo len Ona mala podiel na vynikajúcej trpezlivosti svojho najsvätejšieho Syna, ktorý zniesol trest a trpel nevinne bez akéhokoľvek previnenia a v miere oveľa väčšej než tí, ktorí sa previnili. Celý život tejto najvyššej Kráľovnej bol nepretržitým utrpením a zármutkom, najmä v dobe života a umučenia nášho Vykupiteľa Ježiša Krista. V tej dobe Jej trpezlivosť presahovala všetko pochopenie tvorov a jeho veľkosť mohol náležíte pochopiť iba Pán, ktorý toto utrpenie na Ňu vložil. Táto najčistejšia Holubička nebola nikdy popudzovaná ani k najmenšej netrpezlivosti proti niektorému tvorovi, ani to nesmierne utrpenie a preveľký zármutok, ktoré v živote vytrpela, sa Jej nezdali príliš veľké a nebola pre ne skľúčená a tiež nikdy nezabudla prijímať ich všetky s radosťou a vďačnosťou. Ak podľa apoštola trpezlivosť je prvou požiadavkou lásky a akoby jej prvorodenou vlastnosťou (1Kor 13,4) a ak naša Kráľovná bola Matkou lásky (Prísl. 24,24), potom bola tiež Matkou trpezlivosti a Jej láska je meradlom Jej trpezlivosti. Lebo akou mierou milujeme a oceňujeme večné dobro (a mali by sme ho ceniť nadovšetko), taký stupeň ochoty budeme mať ku znášaniu utrpení a ťažkostí, aby sme to večné dobro nestratili. Najsvätejšia Mária bola teda vo svojej láske trpezlivá viac ako všetky tvory a bola našou Matkou trpezlivosti. Ak sa budeme utiekať pod Jej ochranu, nájdeme na tejto Dávidovej veži zavesené tisíce štítov trpezlivosti (Veľp. 4,4), ktorými sa vyzbrojujú na boj udatní členovia Cirkvi a vojsko nášho Krista Pána.</p>

  <p>575. Našu najtrpezlivejšiu Kráľovnú nikdy nepostihol rozmar ženskej vrtošivosti, ani na Nej nebolo nikdy vidieť nejaké známky hnevu; toto všetko potláčala pomocou božského svetla a múdrosti, hoci sa to nedialo bez bolestí, ale naopak, skôr ich to zväčšovalo, lebo nikto nemohol poznávať nekonečné nešťastie hriechu a urážky proti Bohu tak, ako táto Pani. Avšak ani toto nemohlo znepokojiť Jej nepremožiteľné srdce, ani zlomyseľnosť Judáša, ani bezprávia a urážky farizejov nemohli v Nej nikdy spôsobiť žiadne vonkajšie známky hnevu. I keď pri smrti Jej najsvätejšieho Syna všetky bezcitné živly a tvorovia akoby stratili trpezlivosť voči smrteľníkom, keď nemohli zniesť bezprávie a urážky páchané na ich Stvoriteľovi, jediná Mária ostala navonok pokojná a bola ochotná prijať Judáša, všetkých farizejov a najvyšších kňazov ,ktorí Krista ukrižovali, keby sa boli rozhodli obrátiť sa na túto Matku lásky a milosrdenstva.</p>

  <p>576. Je pravda, že najtichšia Kráľovná právom a bez prekročenia medzí rozumu alebo cností mohla byť rozhorčená, ba mohla sa i hnevať na tých, ktorí vydali Jej najsvätejšieho Syna na takú hroznú smrť; veď Pán sám vo svojej spravodlivosti potrestal tento hriech. Keď som sa zaoberala touto myšlienkou, bolo mi oznámené, že Najvyšší ju zabezpečil proti takým hnutiam a ochránil Ju od všetkých pocitov hnevu, hoci by nebol nespravodlivý; ale prial si zabrániť tomu, aby sa Ona stala žalobníčkou proti týmto hriešnikom, pretože Ju vyvolil za Prostrednicu, Orodovníčku a Matku milosrdenstva. Skrz Ňu mali prichádzať všetky milosrdenstvá, ktoré si Najvyšší prial udeľovať dietkam Adamovým. Boh si prial, aby bola tvorom, ktorý sa právom mohol prihovárať za hriešnikov a mierniť hnev spravodlivého Sudcu. Iba proti diablovi dala táto Pani voľný priebeh hnevu. A tiež natoľko táto vášeň hnevu bola potrebná pre cvičenie sa v trpezlivosti a znášanlivosti a na prekonanie prekážok, ktorými starý had prekážal Jej blahodárnemu pôsobeniu.</p>

  <p>577. Ku cnosti statočnosti patrí tiež veľkodušnosť a veľkomyselnosť, pretože sa podieľajú na cnosti statočnosti tým, že posilňujú vôľu vo veciach týkajúcich sa statočnosti. Veľkodušnosť spočíva vo vyhľadávaní veľkých vecí, a tak sa usiluje o veľkú česť cnosti. Jej hlavným predmetom je veľká počestnosť, z ktorej vznikajú mnohé vlastnosti nachádzajúce sa iba pri veľkodušnosti; napríklad odpor k pochlebovačnosti a k falošnému predstieraniu (lebo lásku k nim ukazujú iba malé a biedne duše), nebyť ctižiadostivý, nevyhľadávať sebecky iba svoj osoh, ale radšej hľadať čestné a veľké veci; málo hovoriť o sebe, nechvastať sa, nenechávať sa uniesť malými vecami, nevyhýbať sa veľkému podnikaniu a byť ochotnejší dávať než prijímať, lebo všetky tieto veci sú hodné cti. Táto cnosť nie je nijako v rozpore s pokorou, lebo cnosti si nemôžu navzájom odporovať. Veľkodušnosť pôsobí, aby sme používali naše dary a cnosti takým spôsobom, aby nám získali väčšiu česť bez toho, aby sme tým česť túžobne a nerozumne hľadali. Pokora naproti tomu nás učí nášmu pomeru k Bohu a o nepatrnosti našich zásluh, zavinenej našimi chybami a našou nízkou prirodzenosťou. Vzhľadom na zvláštne ťažkosti, ktoré sú spojené s veľkými a šľachetnými podujatiami, je potrebná statočnosť, a to najmä statočnosť zvaná šľachetnosť. Táto uvádza do správneho pomeru naše sily k uskutočneniu veľkých prác a pritom nám nedovoľuje malomyseľne sa ich vzdať, prípadne podujať sa na ne s namyslenosťou, nezriadenou žiadostivosťou alebo chvastaním; lebo všetky tieto neprávosti odporujú šľachetnosti.</p>

  <p>578. Veľkomyselnosť smeruje aj ku konaniu veľkých skutkov a v tomto zmysle môže zasahovať do dokonalosti každej cnosti, lebo pri všetkých cnostiach sa môžu podnikať veľké veci. Pretože však pri veľkých výdavkoch a obetiach sú zvláštne ťažkosti, práve veľkomyselnosť je tá cnosť, ktorá nás nabáda priniesť veľké obete rozumným spôsobom, aby pri tom nebola skúposť, kde sa veľa požaduje, ani plytvanie, kde to nie je potrebné a bez potreby sa mrhá a rozhadzuje. Veľkomyseľnosť sa zdá byť rovnaká cnosť ako štedrosť, ale filozofi ich predsa rozlišujú. Veľkomyseľnosť sa týka iba veľkosti vydaní a nevenuje pozornosť iným okolnostiam, kým štedrosť riadi umiernenú lásku k peniazom a ich používaniu. Človek teda môže byť štedrý bez toho, aby bol veľkomyseľný, pretože štedrosť môže odrazu prestať, keď ide o veľkú a dôležitú pomoc.</p>

  <p>579. Tieto cnosti, veľkodušnosť a veľkomyseľnosť, mala nebeská Kráľovná v miere, ktorú iní, schopní týchto cností, nemohli dosiahnuť. Mária jediná nenašla žiadne ťažkosti a prekážky, keď konala veľké veci a Ona jediná konala všetko vo veľkých rozmeroch, i keď vec sama osebe bola malá. Iba Ona poznala úplnú plodnosť týchto cností ako i všetkých ostatných. Ona dokázala dať im úplnú dokonalosť bez toho, aby ich zdržovala protivnými náklonnosťami a tiež dobre poznala dokonalý spôsob, ako ich konať bez závislosti na iných cnostiach. Obyčajne to robia nanajvýš svätí ľudia, ktorí keď nemôžu dosiahnuť úplnú dokonalosť vo všetkých cnostiach, vyvolia si tú cnosť, ktorú považujú za najlepšiu. Pri konaní všetkých cností bola táto Pani veľkodušná a vždy konala to, čo bolo najlepšie a hodno pochvaly i cti. Hoci zasluhovala úctu a chválu všetkých tvorov, napriek tomu bola nanajvýš veľkodušná, odmietala ju a odkazovala na Boha samého a sama si zachovala pokoru, keď vykonávala najdokonalejšie cnosti. Výkony Jej hrdinskej pokory mali takú vysokú hodnotu, akoby závodili s nebom spolu s veľkodušnou dokonalosťou všetkých Jej iných cností, a boli ako najvzácnejšie zasadené drahokamy, aby vynikali krásou rôznych dokonalostí, ktoré zdobili túto kráľovskú Dcéru, ktorej sláva, ako hovoril Jej praotec Dávid (Žalm 44,14), je celá zvnútra.</p>

  <p>580. Tiež vo veľkomyselnosti veľmi vynikala naša Kráľovná. Hoci bola chudobná a nelipla na pozemských veciach, predsa veľmi štedro rozdávala veci, ktorými Ju Pán obdaril, ako sa to stalo s vzácnymi darmi, ktoré traja Králi priniesli Ježiškovi a mnohokrát inokedy v Jej živote, najmä po nanebovstúpení Pána. Ako Pani všetkého tvorstva prejavovala svoju neobyčajnú veľkomyselnosť, keď sa zriekala všetkého pre spoločné dobro a pre česť a slávu Božiu. Mnohých poučila o tejto pravde a cnosti, lebo v dôsledku zlých zvykov a náklonností smrteľníci konajú túto cnosť iba s veľkými ťažkosťami a nikdy v nej nedosiahnu náležitú dokonalosť. Smrteľníci obyčajne idú za svojimi náklonnosťami a túžbami, hľadajú iba česť a zisk z cnosti, aby ich považovali za veľkých a vynikajúcich. Tak Pána olupujú o česť a slávu cnosti svojou nespravodlivou túžbou; a preto, keď sa potom naskytne príležitosť, aby vykonali šľachetný a veľkomyseľný skutok, cúvajú a pre svoju malichernosť a ničomnosť ho nevykonajú. Pretože však naďalej túžia, aby sa zdali veľkí, dokonalí a obdivuhodní, používajú iné prostriedky pomerne rovnako klamné a skutočne ničomné: oddávajú sa hnevu, nadutosti a vypínavosti, netrpezlivosti, namyslenosti, zlovôli a chvastaniu. Tieto neprávosti nie sú však časťou veľkodušnosti, ale znakom malicherného a zlého srdca. Keďže také zmýšľanie česť skôr odráža, než získava, múdri si ich nectia ani nevážia, ale skôr nimi opovrhujú a pohŕdajú.</p>

  <h2 id="toc_2">Poučenie, ktoré mi blahosklonne udelila nebeská Kráľovná</h2>

  <p>581. Dcéra moja, ak sa starostlivo vynasnažíš úplne pochopiť hodnotu a vhodnosť cnosti statočnosti, ako si prajem, získaš výdatnú pomoc pre ovládanie popudlivosti a pocitov hnevu, lebo tieto vášne sa najľahšie privedú do činnosti a veľmi ľahko prekročia medze rozumu. Získaš tým tiež prostriedok, ktorým dosiahneš najvyšší stupeň veľkosti a dokonalosti v cnosti, po ktorej túžiš a ním odrazíš i premôžeš všetky úklady tvojich nepriateľov, ktorí sa snažia odstrašiť ťa od konania toho, čo je pri cnosti ťažké. Vedz však, moja drahá, že prchkosť v tvojej prirodzenosti napomáha, aby žiadostivosť odporovala tomu, čo je nepriaznivé cieľu, o ktorý sa snažia mocnosti žiadostivosti. Preto sa popudlivý človek oveľa rýchlejšie zvrhne, než iba žiadostivý, akonáhle sa pocity žiadostivosti stanú nezriadené a začnú milovať to, čo je iba domnele dobré alebo zlé. Namiesto cnostnej statočnosti potom vzniknú mnohé ohavné a mrzké neresti. Toto ťa tiež poučí, že nezriadená láska k vlastnej veľkosti, prednosti a márnej sláve, tieto žriedla pýchy a márnivosti splodia veľa zla pochádzajúceho z vášne prchkosti, ako sú: nesvornosť, sváry, hádky, vystatovačnosť, neznášanlivosť, netrpezlivosť, neústupnosť a svojhlavosť a naviac i neresti, ktoré sa pripisujú vášni žiadostivosti, ako: pokrytectvo, lož, samoľúbosť, zvedavosť a túžba ukazovať sa väčší, než sa na tvora patrí a skrývať nízkosť a úbohosť, ktoré skutočne má ten, kto sa dopustil hriechu. Pred všetkými týmito opovrhnutiahodnými neprávosťami sa ochrániš, keď budeš horlivo umŕtvovať a krotiť nezriadené hnutia telesných nečistých žiadostí cnosťou zdržanlivosti, ktorej ťa teraz naučím. Keď sa snažíš o to, čo je spravodlivé a užitočné, musíš síce uplatniť statočnosť a dobre ovládanú prchkosť, ale to sa musí diať takým spôsobom, aby sa neprekročili patričné medze; a napriek tomu ešte hrozí nebezpečenstvo, že niekoho môže uniesť nemierna horlivosť po cnosti, keď ho ovláda sebaláska alebo nejaká nezriadená láska. Niekedy túto neprávosť zakrývajú plášťom zbožnej horlivosti; jej obeť žiadostivá ukázať, že horlí pre Boha a pre dobro blížneho, v skutočnosti je však svojimi sebeckými pohnútkami zapletená do osídiel hnevu. Preto trpezlivosť, ktorá je založená na láske a je sprevádzaná štedrosťou a veľkodušnosťou, je veľmi čestná, drahocenná a potrebná, lebo ten, kto naozaj miluje najvyššie Dobro, ľahko znáša stratu zdanlivej cti a slávy a veľkodušne ňou pohrdne ako bezcennou a opovrhnutiahodnou. I keď mu ju z dobrej vôle spolublížni preukazujú, veľkodušný človek jej neprikladá veľkú cenu a ukáže sa nepremožiteľný a vytrvalý vo všetkom, čo podniká. Tak v cnostiach vytrvalosti a trpezlivosti bude pokračovať pri všetkých príležitostiach.</p>

</body>

</html>