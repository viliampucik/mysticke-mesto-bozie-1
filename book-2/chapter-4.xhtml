<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 4.</h1>

  <h2 id="toc_1">O dokonalosti, s akou najsvätejšia Mária prežívala dni v chráme a aké cvičenia jej uložili</h2>

  <p>463. Teraz sa vráťme k nášmu nebeskému rozprávaniu. Keď toto presväté dieťa začalo posväcovať chrám svojou prítomnosťou a každodenným životom, rástlo zo dňa na deň v múdrosti a milosti pred Bohom i pred ľuďmi. Poznanie, ktoré som dostala o tom, čo mocná ruka Božia činila v tejto nebeskej Kňažnej v tých rokoch, ma stavia na breh veľkého, nezmerateľného mora a ponecháva ma stratenú v úžase a neistote, ako budem môcť vyplávať na také nesmierne more a dostať sa k určenému prístavu. Nútená som mnoho vynechať, čo by sa malo povedať a je ťažko popísať i najmenšiu časť toho. Budem hovoriť to, čo mi pri jednej príležitosti vysvetlil Najvyšší; Jeho vlastnými slovami:</p>

  <p>464. "Skutky Tej, ktorá mala byť Matka Bohočloveka, boli všetky v každom ohľade najdokonalejšie a samotné ich pochopenie presahuje schopnosť všetkých ľudských tvorov i anjelov. Jej vnútorné výkony cností boli také vzácne a tak veľmi záslužné a ľúbezné, že prevyšovali všetko, čo serafíni môžu robiť; a ty, duša moja, budeš im lepšie rozumieť, ako budeš vedieť vysvetliť slovami (tvojho jazyka). Ale prajem si, aby si v dobe putovania v tvojom smrteľnom tele ustanovila najsvätejšiu Máriu za začiatok svojej radosti a nasledovala Ju na púšti odriekania a odopierania si všetkého, čo je ľudské a viditeľné. Nasleduj Ju dokonalým napodobovaním podľa miery tvojich síl a svetla, ktoré dostávaš. Nech Ona je tvojou vedúcou hviezdou a riaditeľkou. Ona ti zjaví moju vôľu a dá ti nájsť môj svätý zákon, ktorý do Nej napísala Moc mojej pravice: premýšľaj o ňom vo dne - v noci. Ona svojím príhovorom udrie na skalu Kristovho človečenstva (Nm 20,11), aby na tej púšti bola hojnosť vody božskej milosti a svetla, aby si svoj smäd mohla uhasiť, svoj rozum osvietiť a svoju vôľu roznietiť. Ona bude svetlým stĺpom na osvietenie tvojej cesty (Ex 13, 21) a mrakom na zatienenie, pre osvieženie proti pálčivosti tvojich vášní a zúrivosti tvojich nepriateľov."</p>

  <p>465. "Budeš mať v nej anjela, ktorý ťa bude chrániť a riadiť (Ex 23, 21) a odvedie ťa z nebezpečenstiev Babylona a Sodomy, takže môj trest ťa nestihne. Budeš mať v Nej Matku, ktorá ťa bude milovať, Priateľku, ktorá ti bude radiť, Paniu, ktorá ťa bude riadiť, Ochrankyňu, ktorá ťa bude chrániť a Kráľovnú, ktorej môžeš slúžiť a poslúchať Ju ako slúžka. V cnostiach, ktoré táto Matka Jednorodeného konala v chráme, nájdeš súhrn najvyšších dokonalostí, podľa ktorých by si mala zariadiť svoj život, presný a spoľahlivý vzor všetkej Jej svätosti, krásu panenstva, ľúbeznosť pokory, najvyššiu ochotu k modlitbe a poslušnosti, pevnosť vo viere, istotu v nádeji, oheň lásky a najúplnejší nákres všetkých divov mojej pravice. Podľa týchto pravidiel musíš zariadiť svoj život a pozerajúc sa do tohto zrkadla musíš ho usporadovať, zdobiť a zvyšovať krásu a milostnosť nevesty, ktorá si praje vojsť do komnaty svojho Ženícha a Pána."</p>

  <p>466. "Ak urodzenosť a postavenie učiteľa je pre žiaka pobádaním a pomôckou, aby jeho učenie bolo prijateľnejšie, kto ťa môže mocnejšie vábiť ako tvoja Učiteľka, ktorá je Matkou tvojho Ženícha vyvolená ako najčistejšia a najsvätejšia zo žien a bez poškvrny hriechu, ktorá je súčasne Pannou i Matkou Jednorodeného večného Otca, odlesk Božstva v jeho vlastnej podstate. Poslúchaj teda túto zvrchovanú Paniu, nasleduj Ju blízkym napodobením a bez prestania rozjímaj o Jej obdivuhodnej vznešenosti a o Jej cnostiach. Pamätaj, že Jej život a spôsob Jej správania sa v chráme je vzor, ktorý musia napodobiť všetky duše, ktoré sa podľa Jej príkladu zasväcujú ako nevesty Kristovi." Toto je vysvetlenie a poučenie, ktorým mi Najvyšší načrtol život a správanie sa najsvätejšej Márie v chráme.</p>

  <p>467. Prikročme teraz k podrobnejšiemu popisu Jej skutkov. Keď videla Božstvo, čo je popísané v druhej kapitole, keď sa úplne obetovala Pánovi a svojej učiteľke odovzdala všetko, čo mala, a tak sa všetkého zbavila súc úplne viazaná poslušnosťou a ukrývajúc pod závojom týchto cností poklady milostí a múdrosti väčšej ako majú serafíni, požiadala kňazov a svoju učiteľku, aby Jej predpísali životný poriadok a riadili Ju v prácach, ktoré mala konať. Kňaz i Jej učiteľka s prispením zvláštneho osvietenia zhora uvažovali spoločne o Jej žiadosti a keďže si priali od tej chvíle čo najlepšie riadiť cvičenia tohoto nebeského, iba tri roky starého Dieťaťa, zavolali Ju k sebe. Po celý čas tejto schôdze nebeská Kňažná kľačala pred nimi a keď Ju vyzvali, aby vstala, prosila ich pokorne, aby Jej dovolili ostať v tejto úctivej polohe pred zástupcom a kňazom Najvyššieho a pred svojou učiteľkou, vzhľadom na ich úrad a dôstojnosť.</p>

  <p>468. Kňaz k Nej prehovoril a riekol: "Dcéra moja, Pán ťa uviedol do tohto domu a svätého chrámu ako veľmi mladé dieťa; buď za túto milosť vďačná a hľaď to využiť, aby si sa usilovne snažila slúžiť Mu v pravde a s úprimným srdcom. Osvoj si všetky cnosti, aby si sa mohlo z tohoto svätého miesta vrátiť pripravená a posilnená proti všetkým ťažkostiam a nebezpečenstvám tohoto sveta. Poslúchaj svoju učiteľku Annu a začni skoro nosiť sladké jarmo cností, aby ti pripadalo ľahšie v celom ďalšom živote." Urodzené Dieťa odpovedalo: "Majster môj, ktorý si vyslancom a kňazom Božím a zastupuješ Ho, i ty moja učiteľka, spolu s ním rozkazuj mi a učte ma všetkému, čo mám robiť, aby som sa nedopustila žiadnej chyby: o to vás prosím a chcem vás vo všetkom poslúchať."</p>

  <p>469. Kňaz i Jej učiteľka Anna pocítili vo svojom vnútri veľké osvietenie a božský popud, aby toto nebeské Dieťa zvlášť opatrovali a venovali mu väčšiu starostlivosť ako ostatným devám. Povedali si vzájomne, aká veľká úcta ich prenikla a hoci nepoznali tajomstvo, z ktorého to pochádzalo, rozhodli sa venovať zvláštnu pozornosť vedeniu a prispievaniu tomuto Dieťaťu. Pretože však ich pozornosť sa mohla vzťahovať iba na vonkajšie a viditeľné skutky, netušili ani zďaleka, aké sú Jej vnútorné výkony a vzlet srdca, lebo nad týmito bdel sám Najvyšší so zvláštnou ochranou a láskou. Tak čisté srdce nebeskej Kňažnej ostalo voľné pre pokrok a vzrast vo vnútornom videní a nestratila ani okamih, v ktorom by nezískala, čo je v cnosti najvyššie a najvznešenejšie.</p>

  <p>470. Kňaz Jej dal tiež pravidlá pre zamestnanie a povedal: "Dcéra moja, budeš sa zúčastňovať na cvičeniach v božských chválach a piesňach ku cti Pána so všetkou úctou a zbožnosťou a stále sa modli k Najvyššiemu za potreby tohoto chrámu a jeho ľudu a za príchod Mesiáša. O ôsmej hodine sa uložíš spať a keď začne svitať, vstaneš, aby si chválila Pána až do tretej hodiny (do deviatej ráno podľa nášho času). Od tretej hodiny až do večera budeš sa zaoberať nejakými ručnými prácami, aby si sa naučila všetkým veciam. Pri jedle, ktorého sa zúčastníš po cvičení, zachovávaj patričnú miernosť. Potom si pôjdeš vypočuť prednášku a poučenie svojej učiteľky; ostatnú časť dňa vyplníš čítaním svätého Písma a vo všetkom buď pokorná, ku všetkým prívetivá a poslúchaj rozkazy tvojej učiteľky."</p>

  <p>471. Najsvätejšie Dieťa ostalo na kolenách, keď počúvalo slová kňaza a potom ho požiadala o požehnanie; keď pobozkala jeho ruku a tiež ruku svojej učiteľky, v srdci si predsavzala, že bude zachovávať poriadok, ktorý Jej určili na dobu pobytu v chráme, pokým ho nezmenia. A tak, hoci sama bola učiteľkou svätosti, plnila ich rozkazy, ako by bola najmenšia zo všetkých žiačok. Jej túžby a najvrúcnejšia láska Ju povzbudzovali k mnohým iným vonkajším cvičeniami, ktoré neboli zahrnuté v ich rozkazoch; ale i v týchto veciach sa podrobovala zástupcovi Pána a dávala prednosť dokonalej obeti a svätej poslušnosti pred vysokými popudmi svojej horlivosti. Ako Majsterka všetkej dokonalosti vedela, že Božia vôľa sa oveľa istejšie plní pokorným podrobením sa poslušnosti ako nasledovaním i tých najvyšších túžob po iných cnostiach. Nech sa týmto neobyčajným príkladom učia duše, najmä osoby rehoľného stavu, aby nenasledovali svoju horlivosť a sklony, ktoré sú proti poslušnosti a proti vôli ich predstavených, lebo ich prostredníctvom nám Boh zjavuje svoju vôľu a priania, kdežto v predošlom hľadáme iba svoju vlastnú záľubu. V predstavených pôsobí Boh sám, v nás (ak konáme proti ich rozkazom) pôsobí pokušenie a slepá vášeň.</p>

  <p>472. Pri konaní prác, ktoré Jej boli uložené, líšila sa naša Kráľovná od ostatných dievčat tým, že žiadala svoju Učiteľku o dovolenie, aby im všetkým mohla slúžiť a zamestnávať sa nízkymi prácami ako drhnutie podlahy, čistenie izieb a umývanie riadu. Hoci sa to zdalo neobyčajné najmä u prvorodených detí, s ktorými sa zachádzalo s väčšou pozornosťou a úctou, napriek tomu neporovnateľná pokora nebeskej Kňažnej nedala sa obmedziť alebo sputnať žiadnym ohľadom na to, čo prislúcha Jej postaveniu, ale vyhľadávala najnižšie zamestnania. S toľkou dychtivou pokorou vedela získať čas i využiť príležitosti pre konanie takých prác, že predbiehala iné a preberala na seba povinnosti iných. Pomocou vliatych vedomostí rozumela všetkým tajomstvám a obradom v chráme, ale napriek tomu bola žiadostivá naučiť sa ich tiež štúdiami a praxou, ako by o nich nič nevedela. Nikdy nechýbala pri žiadnych obradoch a povinnostiach, i keď boli akékoľvek malé. Veľmi dychtila po pokorení a bola veľmi ochotná pohŕdať sebou; každé ráno žiadala svoju učiteľku o požehnanie a pobozkala jej ruku a to isté robila vždy, keď jej nariadili alebo dovolili pokorujúcu prácu. Niekedy, keď Jej to učiteľka dovolila, s najhlbšou pokorou jej pobozkala nohy.</p>

  <p>473. Najvyššia Kňažná získala srdcia všetkých svojou chápavosťou, milotou a priateľským konaním, ochotou poslúžiť, žiadostivosťou a usilovnosťou v sebapokorovaní, dychtivo prejavovala láskavosť a úctu voči všetkým dievčatám v chráme a poslúchala ich, ako by boli jej veliteľky. Vo svojej nevýslovnej nebeskej múdrosti pokračovala vo svojej činnosti tak, že nikdy si nenechala ujsť príležitosť vykonať nízke práce pokorným slúžením svojim spoločníčkam a plniť božské priania.</p>

  <p>474. Čo si však ja, najbiednejší tvor a čo si všetky verné dietky katolíckej Cirkvi budú myslieť pri popisovaní a uvažovaní o takom živom príklade pokory? Zdá sa nám to veľká cnosť, keď poddaný poslúcha predstaveného a nízky sa podrobuje vyššiemu; a považujeme to za veľkú pokoru, keď sa rovný poddáva rovnému. Ale keď vidíme, že nižší rozkazuje a vyšší poslúcha, keď Kráľovná sa pokoruje pred otrokyňou, keď najsvätejšia a najdokonalejšia zo všetkých tvorov sa podrobuje najnižšiemu červíkovi, Kráľovná neba a zeme najmenšej zo žien a keď toto všetko sa koná z celého srdca a so všetkou úprimnosťou - kto by nežasol a nebol zahanbený vo svojej planej pýche? Kto by nevidel ako v jasnom zrkadle svoju nešťastnú domýšľavosť? Kto môže dokázať, že vie, čo je pravá pokora a tým menej skutkom ju ukázať, keď ju vidí prejavovanú vo svojej podstate a vo svojom základe v najsvätejšej Márii? Priblížme sa my, duše, ktoré žijeme pod sľubom poslušnosti k tomuto svetlu, aby sme poznali a napravili tie neporiadky, ktoré sa javia, kedykoľvek poslušnosť k našim Bohom nám daným predstaveným vyžaduje zrieknuť sa našich vrtochov, a preto sa stáva taká ťažká a nepríjemná. Tu nech sa zničí naša zatvrdnutosť, najpyšnejšie nech sa pokoria a zahanbia vo svojej hanebnej pýche; nech odoženú všetku domýšľavosť a nepokladajú sa za poslušné a pokorné, pretože pri niektorej príležitosti povolili svojim predstaveným, lebo sú ešte ďaleko od toho, aby sa považovali za menšie, ako sú ich spoločníčky, ako to robila Mária, hoci bola zo všetkých najvyššia.</p>

  <p>475. Krása, milota, ušľachtilosť a zdvorilosť našej Kráľovnej boli neporovnateľné; lebo všetky prirodzené dary a milosti, ktoré vlastnila v najdokonalejšom stupni, boli zosilňované leskom nadprirodzenej či božskej milosti, ktorá tvorila obdivuhodný celok milosti a krásy v celej Jej bytosti a konaní a pripútavala k Nej všetkých láskou a obdivom. Božská Prozreteľnosť však miernila vonkajšie prejavy tejto náklonnosti, akú by Jej preukazovali tí, ktorí s ňou prichádzali do styku, keby boli ponechaní svojej prirodzenej láske k tejto Kráľovnej. V jedle i spánku bola nanajvýš dokonalá tak ako vo všetkých iných skutkoch; zachovávala mieru, akú Jej vnukla striedmosť; nikdy neprekročila mieru, ani nemohla, lebo radšej uberala z toho, čo potrebovala. Hoci krátky spánok neprerušoval Jej vysoké nazeranie, ako som povedala predtým (v č. 352), predsa ešte i ten by bola rada úplne vynechala; ale z poslušnosti v určenej hodine odchádzala na odpočinok na svoje jednoduché lôžko vystlané kvetmi cností (Veľp. 1,15) a obklopené serafínmi a zástupmi anjelov, ktorí Ju chránili a Jej slúžili. Ona (aj mimo blaženého nazerania) požívala vznešenejšie videnie a vrúcnejšie vytrženia lásky ako oni všetci dohromady.</p>

  <p>476. Mária rozdelila svoj čas a využila ho so vzácnou múdrosťou tak, že každému skutku a zamestnaniu venovala primeranú mieru. Veľa čítala v posvätných knihách starých spisovateľov a pomocou vliatej vedy bola v nich tak dobre zbehlá, i vo všetkých ich hlbokých tajomstvách, že nebolo žiadne, ktoré by nepoznala, lebo Najvyšší Ju oboznámil so všetkými ich tajomstvami a symbolmi. Prejednávala ich a rozprávala o nich vo svojich rozhovoroch so svojimi anjelmi strážnymi, zoznamovala sa s nimi a s neobyčajnou bystrosťou a veľkým ostrovtipom sa ich vypytovala. Keby táto zvrchovaná Pani napísala to, čo rozumela, mali by sme veľa iných dodatočných svätých Písem; a mohli by sme z nich čerpať dokonalé porozumenie tých spisov i hlboký význam a tajomstvá všetkých tých, ktoré sa v Cirkvi zachovali. Všetku plnosť tejto vedy používala pre česť, chválu a milovanie Boha - tomu venovala všetky vedomosti a neponechala ani jediný lúč božského osvietenia nezúrodnený alebo zmárnený. Bola nanajvýš bystrá i v rozhovoroch, nadmieru hlboká v dômysle, nanajvýš vznešená a láskavá v zmýšľaní, nanajvýš múdra pri výbere a usporiadaní vecí, nanajvýš činná a príjemná vo svojich výkonoch a vo všetkom bola najdokonalejším vzorom a predmetom obdivu pre anjelov i ľudí, ba do istej miery aj pre samotného Pána, ktorý Ju utvoril úplne podľa priania svojho srdca.</p>

  <h2 id="toc_2">Poučenie najvyššej Učiteľky</h2>

  <p>477. Dcéra moja, ľudská prirodzenosť je nedokonalá a slabá v konaní cností a ľahko povoľuje, keď sa v nich cvičí, lebo stále hľadá odpočinok a vyhýba sa práci, ako len môže. Keď duša počúva a vyjednáva so zvieracou a telesnou stránkou svojej prirodzenosti, táto celkom zaujme a premôže sily rozumu a ducha a privedie ich do nebezpečného a hanebného otroctva. Je to ohavný neporiadok a všetci by sa ho mali báť; Bohu sa však nado všetko nepáči na Jeho služobníkoch a osobách rehoľných, od ktorých samozrejme sa očakáva dokonalosť, a preto im škodia oveľa nebezpečnejšie ak nevýjdu víťazne zo zápasu s vášňami. Nedbalosťou v boji a častými porážkami vžijú sa do duševnej otupenosti a sebauspokojujúceho presvedčenia falošnej istoty, uspokojujú sa vykonávaním istých ľahkých vonkajších cnostných zvykov a pri tom sa domnievajú (hoci ani v najmenšom nepokračujú), že prenášajú hory. Satan potom zariaďuje prístup iným neporiadkom a pokušeniam a pretože si málo vážia regulu a rehoľný poriadok, začnú v tom všetkom ochabovať, považujú to za ľahké a nedôležité a tak žijú v klamnej istote, až nakoniec celkom stratia aj pojem o pravej cnosti.</p>

  <p>478. Prajem si, dcéra moja, aby si sa chránila pred takými chybami. Pamätaj, že dobrovoľná nedbalosť v jednej nedokonalosti pripravuje a otvára cestu iným - tieto uľahčujú páchanie všedných hriechov a tie zas smrteľných hriechov. Tak sa zostupuje od jednej priepasti ku druhej, až sa príde na dno a nevšímajú si žiadne zlo. Aby sa predišlo takému nešťastiu, je nutné zďaleka zastaviť prúd hriechu, lebo konanie toho, čo sa zdá nepatrné, je predná hradba, ktorá drží nepriateľa na diaľku, kdežto predpisy a zákony týkajúce sa dôležitejších vecí sú pevnostné hradby svedomia. Ak sa satanovi podarí preraziť a opanovať vonkajšie opevnenie, hneď má lepšiu pozíciu na dobytie vnútorného. Akonáhle sa v opevnení urobí otvor spáchaním hriechu hoci i nepríliš ťažkého, diabol už má lepšiu príležitosť pre útok na vnútornú vládu duše. Pretože duša je oslabená hriešnymi skutkami a zvykmi a je bez sily milosti, neodporuje statočne útokom a diabol nadobúda nad ňou stále väčšiu a väčšiu moc a začína ju ovládať a premáhať bez odporu.</p>

  <p>479. Preto uvažuj teraz, moja najdrahšia, ako veľmi musíš byť ostražitá a aké je veľmi dôležité, aby si sa neoddávala spánku uprostred toľkých nebezpečenstiev. Pamätaj, že si rehoľníčka, nevesta Kristova a predstavená, učená a osvietená, obdarená takými mnohými zvláštnymi milosťami. Týmito prednosťami a mnohými inými, ktoré sú s nimi spojené, máš merať svoju snahu, lebo si povinná Pánovi odplácať a s Jeho milosťami spolupôsobiť. Snaž sa presne plniť všetky rehoľné pravidlá a cvičenia; žiadne pravidlo, žiaden rozkaz a žiadne cvičenie v dokonalosti nech sa ti nezdá malé, nepohŕdaj nimi a nezabúdaj na ne; všetky prísne zachovávaj, pretože v očiach Božích sú všetky vzácne a veľmi dôležité, ak sa konajú podľa Jeho vôle. Zaiste Ho to poteší, keď vidí, že sa Jeho prikázania zachovávajú a uráža Ho, keď sa zanedbávajú. Preto pri všetkom uváž, že máš Ženícha, ktorého musíš tešiť, Boha, ktorému musíš slúžiť, Otca, ktorého musíš poslúchať, Sudcu, ktorého sa musíš báť a Učiteľku, ktorú máš napodobniť a nasledovať.</p>

  <p>480. Aby si to všetko mohla splniť, musíš vo svojej duši obnoviť pevné predsavzatie, že nebudeš poslúchať svoje náklonnosti, nepoddáš sa nedbalosti a slabosti svojej prirodzenosti; nezanedbávaj žiadne cvičenie a pravidlo, pretože je obtiažne, ako napr. bozkávanie zeme, ako si bola zvyklá podľa obyčaje rehoľníkov. Malé i veľké vykonávaj s láskyplnou vytrvalosťou a tak sa budeš ľúbiť môjmu Synovi i mne. Ohľadne dobrých skutkov, ktoré nie sú prikázané, pomodli sa za svätú radostnú ochotu a potom sa poraď so spovedníkom alebo s predstaveným a vykonaj ich s duchom úplne zbaveným zvláštnej príchylnosti alebo sebalásky. To, čo ti nariadia, prijmi, zapíš do srdca a nikdy neprestávaj verne vykonávať. Ak môžeš použiť poslušnosť a radu, využi to a nikdy o ničom sama nerozhoduj, i keby sa ti to zdalo hocako dobré; lebo pravá Božia vôľa sa vždy prejavuje vo svätej poslušnosti.</p>

</body>

</html>