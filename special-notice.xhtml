<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Zvláštne upozornenie čitateľom</h1>

  <h2 id="toc_1">Zjavenie</h2>

  <p>Nikto nesmie veriť alebo učiť to, čo sa nezrovnáva s učením katolíckej Cirkvi. To nie je dovolené za nijakých okolností. Ba i správne náuky je potrebné učiť a rozširovať iba v duchu cirkevného schválenia, alebo aspoň aby to boli náuky, ktoré Cirkev ani neschválila, ale ani nezamietla. Podľa tohoto opatrenia je možné poznať, ktoré zjavenie pochádza z neba a ktoré je plodom blúznivej ľudskej obrazotvornosti, alebo dokonca pochádza od diabla.</p>

  <p>Je však isté, že Boh môže zjaviť a tiež skutočne zjavuje vyvoleným dušiam svoje priania a pravdy aj také, ktoré Cirkev neučí. Pripúšťa sa tiež, že Boh v niektorých prípadoch tieto svoje zjavenia zveruje vyvoleným osobám, aby ich oznamovali vyvoleným ľuďom. Tieto zjavenia Boh obyčajne potvrdzuje potrebnými známkami a dôkazmi, ktoré uspokoja všetky požiadavky opatrnosti. Prirodzene je to Bohu milé, keď zjavenia, ktoré On sám potvrdil potrebnými dôkazmi, že majú nebeský pôvod, sa dáva rozumná ľudská viera, a že Ho zarmucuje zatvrdilosť a nedôvera k pravdám zjaveným súkromne. Kde však nie je dosť zjavných dôkazov, alebo keď Cirkev svätá dáva najavo priame alebo nepriame odmietnutie alebo neschválenie takých zjavení, tu by bolo pochabé, ba i úplne nesprávne, keby sa im verilo.</p>

  <h2 id="toc_2">Úplné schválenie</h2>

  <p>Cirkev ešte nikdy neschválila úplne a verejne žiadne súkromné zjavenie, ani nikdy neschváli, pretože tým by sa to zjavenie stalo akýmsi dodatkom k učeniu, ktoré nám zanechal Kristus. Cirkev mlčky a nepriamo schválila mnohé súkromné zjavenia, medzi ktorými sú tiež tie, ktoré napísala ctihodná služobnica Božia sestra Mária od Ježiša z Agredy. Toto jej dielo, nazvané Mesto Božie - "Ciudad de Dios" - neobyčajne vyniká nad iné podobné spisy veľkým počtom ľahko pochopiteľných a spoľahlivých dôkazov o Božom pôvode.</p>

  <p>Biblia nám však kladie otázku, či sú ešte aj iné knihy a spisy, napísané s nadprirodzenou pomocou Božou? My však dobre vieme, že také spisy nikdy nebudú natoľko dôležité ako Biblia, lebo Biblia obsahuje hlavné zjavenie Božie, dané ľudstvu všetkých stavov a vyhovuje jeho potrebám až do skončenia sveta.</p>

  <h2 id="toc_3">Pole je rozsiahle</h2>

  <p>Zrejme však ostáva ešte veľmi rozsiahle pole právd, ktoré ľuďom nie sú dostatočne známe a v Biblii nie sú napísané. Poviete snáď: Veď pravé náboženstvo obsahuje všetko. Áno, tak je. Učenie a náboženské prisluhovanie osobami k takej službe ustanovenými, zachovávanie náboženských prikázaní a dobrý príklad osôb vynikajúcich cnostným životom, spisy založené na pravdách náboženských sú obyčajné prostriedky pre rozširovanie pravdy a vedúce ku spáse. Napriek tomu však dejiny dokazujú, že Boh vo zvláštnych prípadoch dovoľuje vyvoleným osobám nazrieť hlbšie do zriadení a nadprirodzených právd, ktoré - ak sú napísané podľa Jeho priania, sám Boh dáva ako ďalší prameň vedomostí a celkom správne sa môžu považovať za pravdivé súkromné zjavenia.</p>

  <h2 id="toc_4">Znaky klamu</h2>

  <p>Minulé storočia takpovediac oplývajúce spismi, o ktorých sa rozhlasovalo, že sú napísané na základe Božieho zjavenia alebo vnuknutia. Mnohé z nich sú úplným podvodom a javia jasné znaky vedomého alebo nevedomého preludu a klamu. Mnohé sa zdajú byť povahy nadľudskej, nepochopiteľnej, ale súčasne ich pôvod a povaha neobsahuje nič božské, ani prospešné, čo zrejme dokazuje, že okrem ľudskej slabosti, omylov a zloby, nájdu si často cestu do takých spisov nekalé, vierolomné snahy a zlomyseľnosť. Staroveké čarodejníctvo a kúzelníctvo i moderný špiritizmus majú korene v takých klamne nadprirodzených spisoch.</p>

  <h2 id="toc_5">Dôležité je dôkladné vyšetrenie</h2>

  <p>Bolo by veľmi pochabé, keby sa nežiadalo dôkladné vyšetrenie všetkého, čo sa prehlasuje za súkromné zjavenie. S potešením možno povedať, že ľahko sa dá spraviť bezpečná a neklamná skúška. Je potrebné iba zistiť charakter a snahy spisovateľa a výsledok alebo smer jeho písania. Mohamed sa ukázal ako dynamický dobrodruh, jeho korán je zľahčovaním židovstva aj kresťanstva a usadil sa na ľudstve ako škodlivá smeť, kaziaca civilizáciu. Jozef Smith a jeho spolupracovníci sa zvrhli na odbojných buričov a vrahov. Ich kniha o mormonizme je smiešny falzifikát a základ fanatickej dvojzmyselnej bohovlády. Fakír Dowie, ktorý sa vydával za proroka, skončil ako pomätenec v zbankrotovanom Zione, napriek tomu, že príbuzným zanechal milióny. Klamná Eddyová divoko zostavila výstrižky z Biblie, ku ktorým pridala útržky budhizmu, brahmanizmu a jasnovidetstva a výsledok tejto zmiešaniny rozdáva nemysliacim nasledovníkom, ktorí si prajú, aby jej nezmyselné učenie bolo dosť silne a udržalo ju nekonečne pri živote, alebo ju vzkriesilo k životu po jej smrti.</p>

  <p>Či nepoznáme ľahko klamstvo v takých "zjaveniach"? Napriek tomu si títo ľudia prisvojujú dar božských zjavení a často si prisvojujú údaje, naznačujúce zdroj informácií a tiež klamstva, ktorý nemá ľudský pôvod. Zhubné prejavy špiritizmu a úžasné informácie médií nie sú nič iné, než obratné výkony rúk alebo vymyslené klamanie. Niektoré z nich nemožno vysvetliť ináč, než že sú uskutočňované zlými duchmi.</p>

  <h2 id="toc_6">Iný doklad pre súkromné zjavenia</h2>

  <p>Či by nebolo nerozumné, keby sme uznávali za možný styk so zlými duchmi alebo s dušami zomrelých, zatratených i iných (čo pripúšťajú i dobre zmýšľajúce osoby) a pri tom odopierali možnosť takých stykov s duchmi dobrými alebo duše s Bohom? Kto by sa odvážil takto obmedzovať moc samého Boha? Nestačí poukazovať, že každé spojenie s Bohom a dobrými duchmi je vyhradené iba verejným úradom pravého náboženstva. Nie je to tak. Svätý Pavol videl veci, ktoré sa neodvážil povedať, hoci o iných svojich zjaveniach písal ochotne. Náuka o Nepoškvrnenom Počatí a o neomylnosti bola mnohokrát zjavená súkromne, prv než o nej úradne rozhodli a prijali ju ako absolútnu pravdu, ktorú uznávali všetci rozumne zmýšľajúci ľudia. Kto bol opatrnejší a prezieravejší, prv než tieto pravdy boli potvrdené verejným prehlásením: či tí, ktorí odopierali veriť týmto pravdám len preto, že boli zjavené súkromne, alebo tí, ktorí také zjavenia skúmali a keď zistili, že z ľudského stanoviska sú vierohodné a neprotivia sa učeniu Cirkvi Svätej a prijali ich ako pravdy Bohom zjavené? Myslím, že poslední boli značne pokročilejší a osvietenejší vo viere, než predošlí, ktorí zotrvávali vo svojom odpore a nedôvere k súkromným zjaveniam.</p>

  <h2 id="toc_7">Pravdu a klamstvo ľahko rozoznáme</h2>

  <p>Keď zistíme, že autor súkromného zjavenia je verný v pravom náboženstve, ktoré nám Boh dal, že má príkladný a bezúhonný život, jeho písomné práce sa neprotivia učeniu obsiahnutému v Biblii a tomu, ktoré nám podáva Cirkev Kristova, že nie je sebecký, netúži po peniazoch a inom majetku, že jeho spisy povzbudzujú ku snahe autora po dokonalosti rovnako ako jeho čitateľov, že jeho spisy Cirkev nezavrhla - a keď jeho informácie vedú k vyšším cieľom, alebo priamo ku spojeniu s vyšším životom, nemáme príčinu také jednanie a spisy bez rozmýšľania zavrhovať a považovať za klamné. Pri dôkladnejšej pozornosti sa zaiste ukáže, že sú to dobré súkromné zjavenia. Vieme však, že aj takým dobrým zjaveniam sa nemá prisudzovať taká viera, aká sa vyžaduje na uverenie pravdám obsiahnutým v Písme svätom. Keď sa však nejaké také spisy dožadujú naprostej viery, znamená to, že to nie je dobré zjavenie a máme ho zavrhnúť ako klamné a nepravé.</p>

  <h2 id="toc_8">Mária z Agredy</h2>

  <p>Mária bola dcéra Františka Coronela a jeho manželky Kataríny z Aranu. Narodila sa 2. apríla 1602 v malom meste Agreda pri Tarazone v Španielsku. V r. 1617 vstúpila do rádu bosých františkánov v kláštore Nepoškvrneného počatia v Agrede. O rok zložila rehoľné sľuby. V r. 1625 ju proti jej vôli zvolili za predstavenú kláštora a s nepatrnou prestávkou bola stále každé tri roky znovu zvolená. Zomrela v r. 1665. Pre jej múdre jednanie a prezieravosť, ktorou vynikala nielen v kláštore, ale tiež v širších kruhoch, ju vyhľadávali a žiadali o pomoc v rôznych záležitostiach štátnych i cirkevných. Kráľ Filip IV. ju niekoľkokrát navštívil v kláštore a mnoho rokov udržoval s ňou písomný styk v štátnych záležitostiach. Hoci bola neobyčajne ctená nielen jednoduchými ale i vysoko postavenými osobami, ostávala stále veľmi pokorná. V mnohom verne napodobila sv. Františka. Vynikala neobyčajnou bilokáciou, čiže prítomnosťou na dvoch miestach v tom istom čase. Toto vyznamenanie mala udelené po dlhý čas, aký nie je poznačený v živote nijakého svätca alebo svätice. Jej správne konanie, spravodlivosť, úprimnosť, pokora a neobmedzená láska k Bohu a blížnemu urobili ju čo najviac schopnú oznámiť ľuďom zjavenia Božie.</p>

  <h2 id="toc_9">Čo ju prinútilo napísať svoje zjavenia?</h2>

  <p>Pri každom spise, o ktorom sa hovorí, že sa zakladá na súkromnom zjavení, je veľmi dôležité vyšetriť snahy pisateľa. Ak sa v jeho konaní javia snahy ctižiadostivé, ak hľadá sebecké ciele, peňažný alebo iný zisk, čo veľmi často vedie k nejakému náboženskému učeniu, ktoré Cirkev neschvaľuje a nezrovnáva sa s požiadavkami viery, alebo je písané bez dovolenia alebo rady cirkevných autorít, také spisy sa majú zamietnuť ako nedovolené a škodlivé. V takom prípade Boh neudeľuje žiadne zjavenie, ale ponecháva priechod ľudským chybám, klamu a zlému vplyvu pekla. O takom niečom sa nezmieňujú spisy Márie z Agredy, ktorá hoci bola povzbudzovaná v duchu i vplyvom iných osôb, aby napísala zjavenie o Matke Božej, odmietala všetky také žiadosti a odhodlala sa písať až vtedy, keď dostala priamy rozkaz od svojich predstavených. Veľmi váhala a v r. 1637 začala písať tento životopis, dokončila ho v r.1645. Po celý tento čas stále prosila, aby ju zbavili tejto úlohy, pre ktorú sa považovala nehodná. Keď pevná vôľa jej predstavených v tejto záležitosti ochabla a istý spovedník poukázal na to ako na chybu, bolo jej to vítané, použila to ako dostatočnú príčinu pre zničenie svojich spisov a hneď ich všetky spálila; tak sa zmarila jej niekoľkoročná práca. Keď sa o tom dozvedeli jej rádoví predstavení a žiadali, aby znovu napísala všetko, čo jej bolo pri zjaveniach oznámené, opäť to odkladala celých desať rokov. Keď jej to po desiatych rokoch nariadili pod poslušnosťou, pustila sa znova do tejto práce, začala písať v r. 1655 a dokončila ju v r. 1665. Tieto jej rukopisy sú podnes zachované v jej rehoľnom dome v Agrede.</p>

  <h2 id="toc_10">Prečo sa zjavenie zverilo žene</h2>

  <p>Je potrebné mať na zreteli, že Boh neobmedzuje svoju veľkú moc iba na niektoré zvláštne nástroje. Boh tvorí z ničoho. V prípade proroka Baláma použil nielen tohoto zlého muža, ale i jeho zviera pre zvláštne zjavenie. Zdá sa, že pre súkromné zjavenia dáva Boh prednosť ženám. Ale pre oznámenie veľmi dôležitých právd, ktoré obsahuje Písmo Sväté, aj pre práce učiteľské, si vyvolil mužov. V Novom zákone však často zveruje súkromné zjavenia ženám lebo väčšinu známych súkromných zjavení máme od žien. Z toho musíme usudzovať, že ženy sú pre také veci vhodnejšie. Je pravda, že pre službu posla nie je potrebné zvláštne vzdelanie, ani veľká prezieravosť, lebo toto by mohlo viesť k prekrucovaniu alebo k obmedzovaniu daných zjavení. Týmto spôsobom by sa Božie zjavenie mohlo znížiť na obyčajné ľudské oznámenie, čo by nebolo správne, pretože súkromné oznámenie od Boha majú vždy za účel povzbudzovať, nabádať k činnosti, ktorá povznáša a zdokonaľuje človeka. Preto pokora, zbožnosť a láska, tiež hlboká viera, sú pred Bohom najdôležitejšie požiadavky pre oznamovanie súkromného zjavenia. Iba osoby vynikajúce v zmienených cnostiach sú schopné a hľadané pre službu zvláštnych poslov Božích. A obyčajne ženy sú viac naklonené k pestovaniu týchto cností než muži, a preto u nich nie je toľko možností zjavenia Božie skracovať alebo meniť, aby bolo viac podľa ich vlastného vkusu a pochopenia. Boh nám vždy už na začiatku dáva poznať, že to, čo si praje zjaviť, má povahu nadprirodzenú a teda prevyšuje schopnosti ako mužov tak aj žien.</p>

  <h2 id="toc_11">Ako bolo "Mesto Božie" prijaté?</h2>

  <p>Len čo bolo "Mesto Božie" vydané tlačou, bolo prijaté veľmi priaznivo a pochvalne ho označovali za dielo veľmi vydarené. Podobne veľmi priaznivo prijali jeho preklady skoro vo všetkých európskych zemiach. Čoskoro ho schválili cirkevné autority a tiež hojne doporučovali. Podobnú priazeň spis našiel i na univerzitách a u vynikajúcich učencov kresťanského sveta. Niet žiadnej inej knihy, ktorá by bola podrobená takému dôkladnému skúmaniu autoritami cirkevnými aj občianskymi a potom potvrdené ako skutočne "Mesto Božie". Nariadením pápežov Innocenta XI., Alexandra VIII., Klementa IX., Benedikta XIV. bolo znovu a znovu dôkladne skúmané a vždy to skončilo schválením spisu, ktorý bol doporučený pre všeobecné používanie a uznaný za bezchybný. Autorke bol udelený titul "ctihodná". Pochvalné listy o spise "Mesto Božie" by tvorili veľkú knihu.</p>

  <h2 id="toc_12">Nepriazeň proti spisu</h2>

  <p>Pretože "Mesto Božie" tak zásadne vyzdvihuje prednosti Matky Božej a autoritu pápežov, dalo sa očakávať, že sa prejaví nepriazeň jansenistov a galikanistov. V dobe prvého vydania "Mesta Božieho", asi v r. 1678, veľký počet osôb v parížskej Sorbone a vo Francúzsku sa tajne hlásilo k týmto sektám. Prvý preklad do francúzštiny bol veľmi nesprávny a obsahoval veľký počet sfalšovaných údajov. Dr. Ludwig Eliaš du Pin a dr. Hideoux zo Sorbony sa na tento preklad vrhli so zúrivou nenávisťou. Dr. du Pin bol nazvaný pápežom Klementom XI. "mužom zhubných náuk". Hideoux sa stal zúrivým zástancom náuk Jansenových, a preto bol vylúčený z Cirkvi ako bludár. Keď spomenutí a iní členovia Sorbony získali priazeň vplyvných prívržencov galikanizmu, i niektorých vynikajúcich mužov v Ríme i v Paríži, vymohli tajný zákaz spisu "Mesto Božie", ktorý bol zavedený do archívu kongregácie posvätných obradov. Keď to bolo odhalené, pôvodcu tohto činu nebolo možné nájsť. Pápež Innocent XI. bezodkladne ten zákaz zrušil 9.11.1681 a pri tej príležitosti výslovne dovolil, aby spis "Mesto Božie" bol bez obmedzovania rozširovaný ako medzi kňazmi, tak i medzi veriacimi ľuďmi. Zistilo sa, že zmienený zákaz nebol vydaný komisiou Indexu, ale kanceláriou, ktorá s prehliadkou kníh nič spoločné nemá. To dokazuje, že zákaz bol zapísaný tajne pod vplyvom úskočných nasledovníkov Galikána a záležitosť zasahovala i do vyšších kruhov v Ríme, a tiež do radov ľudí správne zmýšľajúcich. Tieto sektárske snahy presvedčujúco dokazujú, že náuky, ktoré dostala v zjavení Mária z Agredy, sú správne a výborné.</p>

  <h2 id="toc_13">Mnohé vydania knihy</h2>

  <p>Aký je obľúbený a výborný tento veľký životopis Matky Božej, najlepšie dokazujú mnohé vydania tohoto vzácneho diela. Vytlačené bolo vyše 60 vydaní, v rečiach španielskej, talianskej, francúzskej, nemeckej, portugalskej, latinskej, arabskej, gréckej a poľskej. Je pozoruhodné, že v reči anglickej bolo vydané iba nedávno. Anglická reč sa na zemeguli najviac používa na šírenie rôznych náuk a izmov rôznymi sektami, preto "Mesto Božie" je veľmi časový a účinný liek proti šíriacej sa epidémii falošných náuk. A čo povedať o českom jazyku? Koľko klamných, prekrútených i rúhavých kníh bolo v ňom vydaných. A ako neslýchane bola Panna Mária potupená, keď v Prahe 3.XI.1918 neverecká ruka strhla mariánsky stĺp! Kiež český preklad jej vzácneho životopisu, nazvaného "Mesto Božie", vydaný na Jej česť a oslavu, naša milosrdná nebeská Matka prijme so zaľúbením ako náhradu za ono zneuctenie i za iné urážky, spôsobené Jej a Jej Synovi.</p>

  <h2 id="toc_14">Nádej prekladateľa</h2>

  <p>Prekladateľ, ktorý si praje rozšírenie spisu "Mesto Božie", má pevnú nádej, že táto kniha nebude ležať zabudnutá v knižniciach, ale že bude jedna z tých, ktoré hneď pri prvom otvorení stránok vyvolajú túžbu poznať celý jej obsah.</p>

  <p>Tento preklad bol vykonaný veľmi starostlivo do češtiny podľa anglického prekladu, ktorý bol tak isto starostlivo preložený podľa pôvodného španielskeho vydania. Bol to výsledok svedomitej práce desiatich rokov i značnej skúsenosti v literárnych prácach, a preto očakávame uspokojivý výsledok. Nech Boh dá, aby tento prvý preklad, upravený podľa pravidiel našej svätej viery, priniesol hojné ovocie v Duchu Svätom ľudu hovoriacemu českým jazykom vo všetkých dieloch sveta.</p>

  <p>Zväzok I., kniha prvá : poslovenčené z českého prekladu 26.1.1990</p>

</body>

</html>