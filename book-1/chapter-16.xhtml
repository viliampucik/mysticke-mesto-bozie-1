<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 16.</h1>

  <h2 id="toc_1">O stave cností, ktorými Boh obdaril dušu presvätej Márie a jej prvé cvičenia týchto cností v živote jej matky Anny; sama ma poučila ako Ju mám nasledovať</h2>

  <p>225. Toto sväté Mesto posvätenej duše Márie postihla prudká záplava Božstva. Vytryskla zo základov jeho múdrosti a dobroty, s akou a pre ktorú sa rozhodol uložiť v tejto nebeskej Panej najväčšie milosti a čnosti, aké žiaden iný tvor nikdy nedostal a nedostane. A keď nastala hodina, v ktorej Pán mal udeliť tieto dary, najmä ten okamih jej príchodu do prirodzeného života, Všemohúci splnil ku svojmu zaľúbeniu a úplnému uspokojeniu svojej túžby to, čo od večnosti v mysli svojej prechovával, pokým neprišla tá žiaduca doba. Najvernejší Pán uskutočnil svoj plán vliatím všetkých milostí a darov do presvätej duše Márie v dobe jej počatia v toľkej preveľkej miere, akú žiaden svätec, ba ani všetci svätí dohromady nikdy nemôžu dosiahnuť, ani žiaden ľudský jazyk to nemôže vypovedať.</p>

  <p>226. Hoci bola Mária ozdobená ako Nevesta zostupujúca z neba, vybavená všetkými dokonalosťami a celým radom vliatych čností, nebolo potrebné, aby ich konala hneď všetky naraz, stačilo, keď konala tie, ktoré boli vhodné pre jej stav v živote matky. Medzi prvými ktoré tak konala, boli tri božské čnosti: viera, nádej a láska, ktoré sa vzťahujú priamo na Boha. Tie čnosti konala najvznešenejším spôsobom, uznávajúc s najhlbšou vierou Božstvo so všetkými jeho dokonalosťami a nekonečnými vlastnosťami a Najsvätejšiu Trojicu s jej rozdielnymi Osobami. Tomuto poznaniu vierou nijako neprekážali vyššie poznatky, ktoré jej Boh udelil, ako hneď vysvetlím. Konala tiež čnosť nádeje, vidiac v Bohu predmet svojej blaženosti a konečný cieľ. K Nemu sa hneď ponáhľala jej svätá duša a po Ňom túžila s najvrúcnejšou žiadosťou, aby sa s Ním spojila, bez toho, aby sa na okamih obrátila k nejakému inému predmetu alebo zastala vo svojom vzlete k nebesiam. V tom istom okamihu uviedla do činnosti tiež čnosť lásky, vidiac v Bohu nekonečné a najvyššie dobro a začala tak vysoko oceňovať Boha, že ani všetci serafíni nikdy nedosiahnu taký stupeň vrúcnosti a čnosti.</p>

  <p>227. Iné čnosti, ktoré zdobia a zdokonaľujú rozumovú časť tvora, mala v pomere zodpovedajúcom božským čnostiam. Mravné a prirodzené čnosti mala v zázračnej a nadprirodzenej miere, a ešte väčším a vznešenejším spôsobom bola obdarená darmi a plodmi Ducha Svätého v ráde milosti. Mala vliate, čiže Bohom udelené (nie učením získané) vedomosti a vlastnosti všetkých čností a všetkého prirodzeného umenia, takže poznala a chápala celý prirodzený a nadprirodzený poriadok vecí, v súlade s veľkosťou Božou. Preto od prvého okamihu v živote svojej matky Mária bola múdrejšia, rozvážnejšia, osvietenejšia v poznávaní Boha a jeho skutkov, než všetky tvory, koľké len kedy boli a budú, ovšem s výnimkou jej najsvätejšieho Syna. A všetka táto dokonalosť nepozostávala iba vo vlastnostiach, ktoré jej boli udelené v takom vysokom stupni, ale i v skutkoch, ktoré konala v zhode so vznešenosťou jej stavu a v pomere s činnosťou božskej moci. Preto jej dokonalosť nebola vyznačená nijakými inými medzami, ani nepodliehala žiadnym iným hraniciam, iba najspravodlivejšiemu Božiemu zaľúbeniu.</p>

  <p>228. Nakoľko v tomto životopise sa postupne ešte veľa povie o všetkých týchto milostiach a čnostiach, ako ich konala, preto sa tu iba krátko zmienim o tých, ktoré pomocou vliatych vlastností a udeleného jej účinného svetla, konala hneď od okamihu svojho počatia. V cvičeniach sa v božských čnostiach, ako som povedala a v čnosti zbožnosti a z toho vyplývajúc v štyroch základných čnostiach, videla Boha tak, ako je a ako Stvoriteľa. Hrdinskými úkonmi Ho ctila, chválila a vzdávala Mu vďaky za to, že ju stvoril, milovala Ho, bála sa Ho, klaňala sa Mu, prinášajúc obety úcty a klaňania, chválila a velebila Jeho nezmeniteľnú Bytosť. Poznávala dary, ktoré obdržala, hoci niektoré jej ostali ešte skryté, s hlbokou pokorou za ne ďakovala a ihneď v živote matkinom klaňala sa Bohu, padajúc na svoju tvár, hoci jej telíčko bolo ešte také maličké; a týmito úkonmi získala si väčšie zásluhy než všetci svätí v najvyššom stave dokonalosti a svätosti.</p>

  <p>229. Okrem pravdy viery bola obdarená ešte inými vedomosťami o tajomstvách Božstva a Najsvätejšej Trojice. Aj keď v okamihu svojho počatia nevidela Boha priamym nazeraním ako svätí, predsa Ho videla abstraktne, svetlom a videním, ktoré aj keď je nižšie než blažené nazeranie, bolo predsa vyššie, než sú všetky ostatné spôsoby, ktorými sa Boh môže ukazovať alebo sa zjavuje stvorenému duchu; lebo takým spôsobom Jej boli ukázané obrazy Božstva tak jasne a zreteľne, že pochopila nemeniteľnú bytosť Božiu a v Ňom všetko tvorstvo s väčším svetlom a jasnosťou, než ktorýkoľvek tvor môže byť pochopený iným. A tieto obrazy boli ako žiariace zrkadlo, z ktorého sa odrážalo celé Božstvo a v Ňom všetko tvorstvo, takže v Bohu videla a pomocou tohto svetla a tých obrazov božskej prirodzenosti poznávala všetky veci s väčšou presnosťou a jasnosťou, než by ich bolo možné poznať pomocou obrazov vliatej vedy, ktorú už obdržala.</p>

  <p>230. Všetkými týmito rôznymi spôsobmi bolo jej možné od samého jej počatia pozorovať všetkých ľudí i anjelov v ich hierarchiách, dôstojnostiach a činnosti, i všetky nerozumné tvory s ich prirodzenosťou a vlastnosťami. Videla pád anjelov a ich skazu, ospravedlnenie a slávu dobrých, zavrhnutie a potrestanie zlých; prvý stav Adama a Evy v ich nevinnosti, ako boli zvedení, previnili sa a do akej biedy boli uvrhnutí pre tú vinu a do akého nešťastia bolo cez nich uvrhnuté celé ľudské spoločenstvo; videla, ako sa Boh rozhodol napraviť to, videla predurčenie a usporiadanie sveta, podstatu nebies, hviezd a planét, podmienky a usporiadanie živlov; videla očistec, predpeklie a peklo; videla, ako všetky tieto veci so všetkým, čo obsahujú, boli stvorené, sú udržované a zachovávané božskou mocou a nekonečnou dobrotou, hoci žiadnu z nich nepotrebuje (2. Mach 14, 35). Nadovšetko bola poučená o najvyšších tajomstvách spojených s Vtelením, skrze ktoré sa Boh má stať človekom, aby vykúpil celé ľudské pokolenie, zatiaľ čo padlí anjeli boli ponechaní bez pomoci.</p>

  <p>231. V zhode s touto obdivuhodnou vedomosťou Jej presvätej duše v okamihu spojenia s telom, Mária sa snažila vzbudzovať úkony hrdinských cností, neporovnateľného obdivu, chvály, velebenia, klaňania, pokory, lásky k Bohu a ľútosti nad hriechmi páchanými proti Nemu, ktorého ona poznávala ako pôvodcu a dokonávateľa všetkých týchto obdivuhodných diel. Rýchle sa ponúkla Najvyššiemu, aby Ju prijal za obeť a začala Ho od tohto okamihu s vrúcnou žiadosťou velebiť, milovať a ctiť, pretože videla, že zlí anjeli a ľudia Ho nepoznávajú a nemilujú. Žiadala svätých anjelov, ktorých Kráľovnou už bola, aby Jej pomohli oslavovať Stvoriteľa a Pána všetkého, i aby sa za ňu modlili.</p>

  <p>232. Pán Jej v tom okamihu ukázal tiež jej anjelov strážnych, ktorých Ona pozdravila a prijala s radostnou odovzdanosťou a vyzvala ich, aby striedavo s Ňou spievali chvály Najvyššiemu. Už vopred im oznámila, že toto bude služba, ktorú jej budú preukazovať po celý čas Jej pozemského života, kedy oni majú pôsobiť ako jej pomocníci a strážcovia. Bola tiež poučená a celom jej rodokmeni i o rodokmeňoch všetkých ostatných svätých osôb, vyvolených Bohom, patriarchov a prorokov a aký podivuhodný bol Najvyšší v daroch, milostiach a dobrodeniach, ktoré im udeľoval. Je to obdivuhodné, že aj keď pri stvorení Jej presvätej duše boli jej vonkajšie telesné schopnosti ťažko k rozpoznaniu, predsa však, aby nechýbala žiadna z tých zázračných vlastností, ktorými Boh svoju Matku mohol obdariť, ustanovil, mocou svojej pravice, aby nad poznaním pádu človeka a nad veľkosťou urážky najvyššieho Boha ronila slzy ľútosti v živote svojej matky.</p>

  <p>233. V tejto obdivuhodnej ľútosti hneť od okamihu Jej príchodu do existencie začala hľadať liek pre ľudstvo a začala svoje dielo sprostredkovania, príhovoru a zadosťučinenia. Obetovala Bohu volanie svojich predkov a spravodlivých zeme, aby Jeho milosrdenstvo už neodkladalo spásu smrteľníkov, na ktorých už vtedy pozerala ako na svojich bratov. Ešte prv než s nimi žila, už ich milovala najvrúcnejšou láskou a hneď od samého začiatku svojho bytia vzala na seba úlohu Dobroditeľky ľudí a prejavovala božskú a bratskú lásku planúcu v Jej srdci. Najvyšší prijímal tieto prosby s väčším zaľúbením než modlitby všetkých svätých a anjelov, a táto Božia záľuba bola Jej tiež známa, pretože bola stvorená, aby bola Matkou Boha. Poznávala lásku Božiu i Jeho túžbu zostúpiť z neba, aby vykúpil ľudí, ale nevedela, ako sa to uskutoční. Nebolo teda divu, že Boh chcel urýchliť svoj príchod s ohľadom na modlitby a žiadosti tohoto Tvora, keď najmä z lásky k Nej prišiel a v Jej tele mal prijať ľudské telo, vykonať svoje najväčšie dielo a splniť tým účel všetkého stvorenia.</p>

  <p>234. V Okamihu svojho počatia sa Mária modlila tiež za svojich rodičov Joachima a Annu, ktorých v Bohu poznala skôr než ich v tele videla. Ihneď preukazovala čnosti lásky, úcty a vďačnosti dcéry a uznávala ich za druhotnú príčinu svojej prirodzenej bytosti. Konala mnoho iných prosieb, všeobecne i na zvláštne úmysly. Pomocou vliateho poznania, ktoré jej bolo dané, začala v mysli a v srdci skladať piesne vďačnosti, pretože hneď pri vchode do života našla drahocennú hrivnu, ktorú sme my všetci stratili hneď pri našom začiatku (Lk 15, 9). Ona našla milosť, ktorá Jej vyšla v ústrety (Ekl 10, 12), našla Božstvo, ktoré Ju stretlo hneď na prahu jej existencie (Múd 6, 15). Schopnosti Jej tela i duše našli hneď v okamihu Jej stvorenia najvznešenejší Predmet, ktorý ich priťahoval a unášal, lebo boli stvorené výhradne iba pre Neho, a pretože patrili celkom Jej, patrilo sa, aby prvé ovocie ich činnosti, ktorým bolo poznanie a milovanie Boha, venovalo sa tomuto Predmetu. V tejto Kráľovnej nebolo nič, čo by nepoznávalo Boha, žiadne poznanie nebolo bez lásky a žiadna láska nebola bez zásluhy. Nebolo v Nej nič malé alebo odmerané iba podľa obyčajných zákonov alebo všeobecných pravidiel. Bola vo všetkom veľká a veľká už vyšla z rúk Najvyššieho, aby postupovala a dosiahla tak vznešenú bytosť, nad ktorú by sa dostal iba Boh. Ó, aké pekné boli Tvoje kroky, Dcéra kráľovská, keď hneď prvými si dosiahla Boha! (Veľp. 7, 1). Dvojnásobne si bola krásna pre svoju milosť a krásu (Veľp. 4, 1). Nebeské sú oči Tvoje a myšlienky Tvoje sú ako šarlát kráľovský, lebo si uchvátila Jeho srdce a učinila Ho väzňom jedným z Tvojich vlasov (Veľp. 4, 9) a viedla Ho zajatého láskou tvojho panenského života a srdca.</p>

  <p>235. Tam naozaj nevesta kráľovská spala, ale srdce jej bdelo (Veľp. 5, 2). Tam telesné schopnosti, sotvaže dosiahli svoj prirodzený tvar a ešte nevideli hmotné svetlo, spali, a to nebeské Srdce, podivuhodnejšie pre veľkosť jeho darov než pre svoj maličký rozmer, v komôrke matkinho života bdelo pri svetle Božstva, ktoré ju zalievalo a roznecovalo ohňom svojej nesmiernej lásky. Nepatrilo sa, aby v tomto nebeskom Tvorovi nižšie schopnosti duše boli v činnosti skôr, než vyššie, ani to aby účinkovali iba nižším spôsobom, rovnakým ako u iných tvorov. Keď činnosť odpovedá podstate každého tvora, vtedy Tá, ktorá bola nad všetkých vyššia svojou dôstojnosťou a vznešenosťou, tiež vo svojej činnosti mala byť vyššia než všetci tvorovia anjelskí i ľudskí. Nielen, že nemala byť o nič menšia než anjelskí duchovia v tom, že oni hneď po ich stvorení mohli používať svoje schopnosti, ale táto prednosť v pravom slova zmysle patrila nadovšetko Jej, pretože Ona bola stvorená ako ich Kráľovná a Pani. A to tým viac, o čo viac meno i hodnosť Matky Božej prevyšuje postavenie služobníkov a o čo viac je hodnosť kráľovská nad postavením poddaných. Lebo žiadnemu z anjelov nepovedalo Slovo: Ty budeš mojou Matkou (Žid. 1,5), ani žiaden z nich Mu nemohol povedať: Ty si môj Syn. Jedine Mária mohla učiniť nároky na tieto styky a príbuzenstvo, ktoré preto je pravým merítkom a základom veľkosti Márie tým istým spôsobom, akým apoštol meral veľkosť Kristovu tým, že je Synom večného Otca.</p>

  <p>236. Aj keď je to čestná úloha písať o týchto kráľovských tajomstvách a odhaľovať ich diela, musím predsa priznať, že ako jednoduchá žena som neschopná a nespôsobilá a trápi ma to, že sa vyjadrujem tak obyčajnými, nejasnými výrazmi a názvami, ktoré sú absolútne nedostatočné pre to, čo som videla vo svetle udelenom mojej duši pre porozumenie týmto tajomstvám. Potrebovala by som iné slová, aby som vyhovela požiadavkám takej vznešenej úlohy, ktoré by sa lepšie hodili k podrobnejšiemu popisu a k označovaniu vecí, ktoré presahujú moje vedomosti. A keby som ich aj mohla používať, v dôsledku ľudskej slabosti by boli azda nevhodne použité. Nech teda táto ľudská slabosť sa uzná za nedostatočnú a neschopnú, aby upierala svoj zrak na toto nebeské slnko, ktorým sú lúče Božstva vrhané na svet, hoci je ešte zatienená v materinskom živote svätej Anny. Ale hľadáme dovolenie, aby sme sa mohli priblížiť k tomuto obdivuhodnému divadlu, priblížme sa bez obáv a slobodne. Nedajme sa zdržovať našou prirodzenou zbabelosťou alebo nízkou bázňou a rozpakmi, i keby sa azda prikrývali plášťom pokory. Pristúpme všetci s najväčšou zbožnosťou a úctou, bez ducha temnosti, potom sa nám dovolí prezrieť si vlastnými očami ten ker ohňom Božstva horiaci, bez toho aby zhorel (Ex. 2,2).</p>

  <p>237. Vravela som, že najsvätejšia duša Márie v okamihu Jej najčistejšieho počatia videla Božskú Podstatu abstraktne čiže nepriamo, pretože mi nebolo zjavené, že by videla podstatu a slávu; zdá sa mi, že toto bolo skôr výsadou jedine najsvätejšej duše Kristovej, čo jej vlastne náležalo v dôsledku podstatného spojenia s Božstvom v Osobe vteleného Slova. Zaiste sa patrilo, aby duša Kristova nebola ani na okamih zbavená požívania najvyššej milosti a slávy vo všetkých jej schopnostiach. Práve ako človek, Kristus, naše najvyššie Dobro, začal byť súčasne Bohom a človekom, a preto v tom istom okamihu tiež poznal a miloval Boha ako ten, kto Ho už vlastní, to znamená, kto Ho obsahuje. Ale duša Jeho najsvätejšej Matky nebola podstatne spojená s Božstvom, a preto Ona nezačala svoju činnosť ako vlastníčka Boha, ale začala svoj život ako pútnička, ale predsa ako najbližšia príbuzná Božstva spojeného s človečenstvom, a preto bola obdarená hľadením na Boha, ktoré bolo primerané a najbližšie nazeraniu nebešťanov. Jej hľadenie bolo síce nižšie, než blažené, ale vyššie než všetky videnia a zjavenia, ktoré kedy boli tvorom udelené, iba s výnimkou jasného hľadenia a požívania, akému sa tešia blahoslavení v nebesiach. Predsa však v niektorom ohľade a čo do hodnoty nazeranie Matky Kristovej na Boha ihneď v jej prvom okamihu prevyšovalo aj priame nazeranie iných tvorov o toľko, že Ona prenikala oddelene či abstraktne do hlbších tajomstiev než oni. Okrem toho, hoci v okamihu svojho počatia nevidela Boha z tváre do Tváre, bola neskoršie v živote mnohokrát obdarená takým videním, ako budem neskôr rozprávať.</p>

  <h2 id="toc_2">Poučenie, ktoré mi dala nebeská Kráľovná o tejto kapitole</h2>

  <p>238. V predchádzajúcich kapitolách tohoto životopisu som niekoľkokrát povedala, že Kráľovná a Matka milosrdenstva mi sľúbila, že keď začnem popisovať prvé činy jej schopností a čností, bude ma učiť, ako by som mala prispôsobovať svoj život, podľa Jej života, ktorý hlavne za tým účelom mi bude ukazovať ako v zrkadle. A táto veľká Pani nanajvýš verne zachovala svoj sľub a pomáhala mi okrem toho svojou stálou nebeskou prítomnosťou a tým, že mi vysvetľovala tieto tajomstvá. Svoj sľub začala plniť počnúc od tejto kapitoly a povedala mi, že môžem to isté čakať po celý čas, pokým budem písať tento životopis. Preto teda na konci každej kapitoly pripíšem to, čomu ma Jej vznešenosť bude učiť, tak ako urobila už teraz, hovoriac mi nasledovne:</p>

  <p>239. Dcéra moja, prajem si, aby si zbierala pre seba ovocie, po ktorom túžiš, z popisu tajomstiev a svätých činov môjho svätého života a odmenou za tvoje práce nech je väčšia čistota a dokonalosť života, ktorá nech ťa urobí schopnou pomocou milosti Najvyššieho konať to, čo počuješ. Môj božský Syn chce, aby si použila všetky svoje sily na to, čomu ťa budem učiť, a aby si sa celým srdcom venovala mojim čnostiam a skutkom. Počúvaj ma pozorne, s vierou, lebo ti budem hovoriť slová života večného a učiť ťa najsvätejším veciam večného dokonalého kresťanského života a tomu, čo je Bohu najmilšie. Začni sa už teraz pripravovať na prijatie svetla, v ktorom uzrieš skryté tajomstvá môjho presvätého života a náuky, po ktorých túžiš. Zotrvaj v tomto cvičení a napíš, čo ťa o tom budem učiť. A teraz počúvaj.</p>

  <p>240. Je to spravodlivé konanie a voči večnému Bohu povinné, aby prvé hnutia tvora, prichádzajúceho k užívaniu rozumu, smerovali k Bohu. Poznaním Boha má Ho začať milovať, ctiť Ho a klaňať sa Mu ako svojmu Stvoriteľovi a jedinému pravému Pánovi. Rodičia sú prirodzene povinní učiť svoje deti od najútlejšej mladosti tomuto poznaniu Boha a viesť ich starostlivo k tomu, aby dietky včas poznali svoj konečný cieľ a hľadali ho hneď prvými výkonmi svojho rozumu a vôle. S veľkou bdelosťou nech ich od detstva odvracajú od detinskej ľstivosti a neúprimnosti, ku ktorej sa následkom pokazenej prirodzenosti ľahko priklonia, ak nie sú starostlivo vedené. Keby sa otcovia a matky snažili starostlivo zabraňovať týmto klamom a prevráteným zvykom svojich detí a od najútlejšej mladosti učili ich poznať Boha a Stvoriteľa, neskôr by ich ľahko navykli, aby Ho poznali a Jemu sa klaňali. Moja svätá Matka, ktorá nevedela o mojej múdrosti a skutočnom postavení, bola už vopred starostlivá v týchto veciach, lebo keď ma nosila vo svojom živote, klaňala sa Stvoriteľovi v mojom mene, velebila Ho a ďakovala Mu za to, že ma stvoril, a prosila Ho, aby ma chránil a priviedol na svetlo denné z toho postavenia, v akom som sa vtedy nachádzala. Podobne tiež rodičia majú horlivo prosiť Boha, aby vo svojej Prozreteľnosti doprial ich dieťatku, aby dosiahlo svätý krst a tým bolo zbavené poroby dedičného hriechu.</p>

  <p>241. A keby rozumný tvor nepoznal svojho Boha a neklaňal sa Mu od prvého úsvitu svojho rozumu, má tak ihneď konať, akonáhle pozná Boha svetlom viery. Hneď od toho okamihu sa má duša snažiť, aby nikdy nestratila Boha pred očami, aby sa Ho stále bála, ctila a milovala Ho. Ty, moja dcéra, si povinná klaňať sa takto Bohu už od počiatku svojho života; ale teraz žiadam od teba, aby si to robila dokonalejším spôsobom, ako ti ukážem. Obracaj oči svojej duše k bytosti Božej, ktorá nemá začiatok ani koniec, pozoruj Jeho nekonečné vlastnosti a dokonalosti. Uvažuj, že iba On je pravá svätosť, najvyššie Dobro, najvznešenejší Predmet tvorstva, že iba On dal bytie všetkým veciam, bez toho, že by ich potreboval, udržuje a riadi ich. On je dokonalá krása bez chyby, je večný vo svojej láske, pravdivý vo svojich slovách a nanajvýš verný vo svojich sľuboch. On to bol, ktorý obetoval svoj život a podrobil sa utrpeniu pre dobro svojich tvorov, nečakajúc na žiadne ich zásluhy. Na toto široké pole dobrotivosti a dobrodení upriam svoju pozornosť a nimi zamestnávaj svoje schopnosti, nezabúdaj na ne a neodvracaj sa od nich. Lebo keby si Naň zabúdala po obdržaní takého veľkého poznania najvyššieho Dobra, bola by si veľmi zlá a neverná a bol by to hrozný nevďak, keby si po obdržaní takého mimoriadneho osvietenia a božského vštepenia viery dovolila svojmu rozumu a vôli, aby sa odchyľovali od cesty božskej lásky. Keby sa to pri tvojej slabosti predsa niekedy stalo, potom ju opäť rýchle a veľmi usilovne hľadaj a vráť sa pokornejšia k Najvyššiemu, a vzdávaj Mu česť, slávu a večnú chválu. Pamätaj, že musím považovať za svoju povinnosť tak konať bez prestania za seba i za všetkých ostatných tvorov; a prajem si, aby si na to vynakladala všetku svoju snahu.</p>

  <p>242. Aby si sa povzbudila k väčšej snahe, uvažuj vo svojom srdci o tom, čo vieš o mojom správaní sa; ako pri prvom pohľade na najvyššie Dobro, bolo moje srdce ranené láskou a odovzdalo sa Mu úplne, aby som sa nikdy od Neho neodlúčila. V tom som strávila celý svoj život a nikdy som sa neprestala usilovať, aby som dosiahla stred svojich túžob a náklonností; lebo keď predmet je nekonečný, tak láska nemôže mať pokoj ani postáť, pokým ho nedosiahne. S poznaním Boha a s láskou k Nemu má kráčať tiež poznanie seba, stále pamätajúc a pozorujúc svoju nepatrnosť a biednosť. Pamätaj, že keď sú tieto pravdy správne pochopené, opakované a uvažuje sa o nich v rozjímaní, potom spôsobujú v duši božské účinky.</p>

  <p>Keď som vypočula tieto a iné poučenia Kráľovnej, povedala som Jej:</p>

  <p>243. „Pani moja, ktorej som otrokyňou a ktorej znovu odovzdávam a zasväcujem seba, moje srdce netúžilo a nežiadalo si bez príčiny tento deň, kedy podľa Tvojej materinskej blahosklonnosti som mohla poznať Tvoje nebeské skutky a vypočuť Tvoje sladké a spasiteľné slová. Vyznávam z celého srdca, ó, Kráľovná, že si nemôžem pripísať nič dobré, čo by zasluhovalo toľké dobrodenie a odmenu, keby som neposlúchala vôľu Tvoju a Tvojho Božského Syna, musela by som považovať za neodpustiteľnú namyslenosť, keby som sa pokúsila písať Tvoj životopis. Príjmi odo mňa, ó, Pani moja, túto obetu chvály a hovor, nech počúva Tvoja služobnica (1 Kraľ 3,9). Nech Tvoj preľúbezný hlas, ó, najmilšia Pani, zaznieva v mojich ušiach (Veľp. 3,4), lebo Ty máš slová života (Ján 6,69). Pokračuj v mojom poučovaní a osvecovaní, ó, Pani, aby sa moje srdce rozšírilo v mori Tvojej dokonalosti a zásobovalo ma hodnotnou látkou ku chvále Všemohúceho. V mojej hrudi horí oheň roznietený Tvojou láskavosťou a túži po tom, čo je najsvätejšie a najpríjemnejšie pred Tvojimi očami. V mojich nižších údoch však cítim zákon odporujúci duchu, ktorý ma zdržuje a zahanbuje. Právom sa obávam, že mi bude prekážať, aby som dosiahla dobro, ktoré mi Ty, najmilšia Pani, ponúkaš. Hľaď teda na mňa, Pani moja, ako na dcéru, uč ma ako svoju učnicu, napomínaj ma ako svoju služobnicu a povzbudzuj ma ako svoju otrokyňu, kedykoľvek budem lenivá alebo znechutená; lebo napriek tomu, že nedobrovoľne, predsa často klesám zo slabosti. Roznietim svoje snahy, aby som poznala bytosť Božiu a kiež Jeho Božská Milosť riadi moje náklonnosti, aby sa upútali na Jeho nekonečnú dokonalosť, a keď Ho dosiahnem, aby som Ho viac nepustila. Ale Ty, ó, Pani, Matka Poznania a pekného milovania, pros svojho Syna a môjho Pána, aby ma neopustil z ohľadu na svoju štedrosť k Tebe, Kráľovná a Pani všetkého tvorstva.“</p>

</body>

</html>