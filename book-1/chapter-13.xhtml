<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 13.</h1>

  <h2 id="toc_1">Ako archanjel Gabriel oznámil počatie presvätej Márie a ako Boh na to pripravil svätú Annu zvláštnou milosťou</h2>

  <p>178. Prosby svätého Joachima a Anny prenikli k trónu najsvätejšej Trojice, kde ich Boh prijal a anjelom oznámil Božiu vôľu. Tri Božské Osoby, (podľa nášho vyjadrovania takých vecí) takto hovorili k nim: "v našej blahosklonnosti sme sa rozhodli, že Osoba Slova sa vtelí a skrze Ňu celé ľudské pokolenie nájde pomoc. Už sme to zjavili a sľúbili našim služobníkom prorokom, aby to mohli oznámiť svetu. Hriechy žijúcich a ich zloba sú také veľké, že nás veľmi zdržuje prísna spravodlivosť. Avšak naša dobrota a milosrdenstvo sú väčšie než všetky ich zločiny, ktoré nemôžu uhasiť našu lásku k ľuďom. Zhliadneme milosrdne na dielo svojich rúk, ktoré sme stvorili na svoj obraz a podobenstvo, aby mali schopnosť stať sa dedičmi a podielnikmi našej večnej slávy (1. Peter 3,22). Spomenieme si na služby a potešenie, ktoré nám dali naši služobníci a priatelia a pohliadneme na zástupy tých, ktorí budú vynikať v chválach a našom priateľstve. Ale nadovšetko máme pred svojím zrakom Tú jedinú vyvolenú, ktorá nám bude príjemnejšia než všetky tvory a oddelená pre našu rozkoš a zaľúbenie, pretože Ona počne vo svojom živote Osobu Slova a zaodeje Ho ľudským telom. Pretože toto dielo má mať začiatok, ktorým ukážeme svetu poklady Božstva, bude teda tento čas vhodný a priaznivý pre jeho vykonanie. Joachim a Anna našli milosť v našich očiach; pozeráme na nich so zaľúbením a obohatíme ich najvyberanejšími darmi a milosťami. Vo svojich skúškach boli verní a vytrvalí a ich prosté a úprimné duše sú príjemné a milé našim očiam. Nech im Gabriel ako náš vyslanec prinesie radostnú správu pre nich samých i pre celé ľudské pokolenie; nech im oznámi, že vo svojej blahosklonnosti sme na nich zhliadli a vyvolili ich."</p>

  <p>179. Tak bola nebeským duchom oznámená vôľa a rozhodnutie Všemohúceho. Svätý archanjel Gabriel sa pokoril pre trónom Najsvätejšej Trojice, klaňal sa a uctieval Božskú Velebnosť spôsobom, aký je primeraný týmto najčistejším duchovným bytostiam. Z trónu vychádzal duchovný hlas, hovoriaci: "Gabriel, osvieť, oživ a poteš našich služobníkov Joachima a Annu a povedz im, že zo štedrosti našej pravice obdržia ovocie požehnania a že Anna počne dcéru, ktorej dáme meno MÁRIA."</p>

  <p>180. Spolu s týmto rozkazom Najvyššieho boli svätému Gabrielovi zjavené mnohé sväté diela a tajomstvá, ktoré sa týkali tohto posolstva, zostúpil s ním z klenby najvyššieho neba, zjavil sa Joachimovi keď sa modlil a povedal mu: "Ty spravodlivý a úprimný muž, Všemohúci pohliadol zo svojho trónu na tvoje žiadosti a vypočul tvoje vzdychy a modlitby a urobil ťa šťastným na zemi. Tvoja manželka Anna počne a porodí dcéru, ktorá bude požehnaná medzi ženami (Luk 1,42,48). Národy ju budú nazývať blahoslavenou. Ten, ktorý je večný Boh, nestvorený a stvoriteľ všetkého, najviac spravodlivý vo svojich súdoch, mocný a silný, posiela ma k tebe, pretože tvoje skutky i almužny Mu boli príjemné. Láska obmäkčila Srdce Všemohúceho a urýchlila Jeho milosrdenstvo a vo svojej štedrosti praje si obdariť tvoj dom a tvoju rodinu dcérou, ktorú Anna počne; Pán sám zvolil pre Ňu meno MÁRIA. Nech je od detstva zasvätená chrámu a v ňom Bohu tak ako si sľúbil. Bude vyvolená, vyvýšená, mocná a plná Ducha Svätého. Pretože Anna je neplodná, jej počatie bude zázračné. Bude dcérou podivuhodnou všetkými skutkami a celým svojím životom. Chváľ Pána, Joachim a zvelebuj Ho za toto dobrodenie, aké neurobil v žiadnom inom národe. Pôjdeš do chrámu jeruzalemského vzdať vďaku a na dôkaz pravdivosti tohoto radostného posolstva stretneš pri Zlatej bráne tvoju sestru Annu, ktorá príde do chrámu pre ten istý účel. Pamätaj, že toto posolstvo je obdivuhodné, lebo počatie tohto dieťatka obveselí nebo i zem."</p>

  <p>181. Toto všetko sa prihodilo Joachimovi počas jeho dlhej modlitby a v zázračnom spánku, ktorý ho premohol, aby obdržal toto posolstvo. Bolo to niečo podobné tomu, čo sa stalo svätému Jozefovi, snúbencovi presvätej Márie, keď mu bolo oznámené, že jej tehotenstvo je z Ducha svätého (Mat. 7,20). Prešťastný svätý Joachim sa prebudil naplnený v duši radosťou a so starostlivou opatrnosťou skryl vo svojom srdci tajomstvo Kráľa (Tob. 12,7). So živou vierou a nádejou vylial city svojej duše pred Najvyšším, plným vrúcnosti a vďačnosti Mu ďakoval a chválil Jeho nevyspytateľné súdy. Aby to mohol vykonať podľa patričnosti, náhlil sa do chrámu, ako mu bolo prikázané.</p>

  <p>182. Zatiaľ Anna, trikrát požehnaná, povznášala sa v modlitbe a božskom rozjímaní úplne pohrúžená do tajomstiev o vtelení, ktoré vyprosovala od večného Slova, súc prv naplnená najvyšším porozumením a vliatym svetlom. V hlbokej pokore a so živou vierou sa modlila o urýchlenie príchodu Vykupiteľa ľudského pokolenia, týmito slovami: "Najvyšší Pane a Kráľ všetkého tvorstva, ja najbiednejší a opovrhnutiahodný tvor, ale predsa len dielo Tvojich rúk, túžim za cenu života, ktorý si mi daroval, pohnúť Ťa, aby si vo svojom milosrdenstve urýchlil čas nášho spasenia. Ó, kiež by sa Tvoja nekonečná dobrota naklonila k našim potrebám! Ó, daj aby naše oči uvideli Obnoviteľa a Vykupiteľa ľudstva! Rozpamätaj sa, ó Pane, na dávne milosrdenstvo, ktoré si ukázal svojmu ľudu, keď si mu sľúbil Tvojho Jednorodeného a nech ten sľub Tvojej nekonečnej láskavosti Ťa obmäkčí. Kiež by už teraz prišiel ten dlho a túžobne očakávaný deň! Je to možné, že Najvyšší má zostúpiť zo svojich svätých nebies? Je to možné, že má mať pozemskú matku? Aká to bude žena, ktorá bude taká šťastná a požehnaná? Ó, komu bude dopriate, aby ju videl? Kto bude hodný byť služobníkom Jej sluhov? Požehnané je pokolenie, ktoré ju bude môcť vidieť a padnúť jej k nohám, aby ju ctilo! Aký milý bude jej pohľad a jej spoločnosť! Blahoslavené oči, ktoré ju budú vidieť, uši, ktoré budú počúvať jej slová a rodina, z ktorej si Najvyšší vyberie Matku! Vykonaj, ó Pane, toto ustanovenie, ukáž svoju božskú dobrotu!"</p>

  <p>183. Touto modlitbou a rozhovorom sa zamestnávala Anna, keď sa jej dostalo osvietenie o tomto veľkom tajomstve. Uvažovala o všetkých rozhovoroch, ktoré mávala so svojím anjelom strážnym, ktorý sa jej ukazoval pri mnohých príležitostiach a teraz zjavnejšie než predtým. Všemohúci ustanovil, aby posolstvo o počatí Jeho svätej Matky sa do istej miery podobalo tomu, ktorým bolo oznámené vtelenie Slova. Lebo svätá Anna v pokornej horlivosti uvažovala o tej, ktorá ma porodiť Matku vteleného Slova. A najsvätejšia Panna tak isto zmýšľala o tej, ktorá bude Matka Božia, ako bude hovoriť na príslušnom mieste (v diele II, 117). A bol to tiež ten istý anjel, ktorý priniesol obe posolstvá a v ľudskej podobe, ale Panne Márii sa ukázal v krajšej a tajomnejšej podobe.</p>

  <p>184. Svätý archanjel Gabriel sa ukázal svätej Anne v ľudskej podobe, jasnejší ako slnko a povedal jej: "Anna, služobnica Božia, ja som anjel vyslaný z rady Najvyššieho, ktorý z Božskej blahosklonnosti pozerá na pokorných na zemi (Ž 137,6). Dobrá je ustavičná modlitba a pokorná dôvera. Pán vypočul tvoje prosby, lebo je blízko k tým, ktorí k Nemu volajú so živou vierou a nádejou a ktorí očakávajú Jeho spasenie. (Ž 144,18). Ak ich volanie hneď nevypočuje a ak odkladá splnenie ich modlitieb, je to preto, aby ich pripravil na vyslyšanie a sľubuje dať oveľa viac, než žiadali a po čom túžili. Almužna s modlitbou otvára poklady Pána, všemohúceho Kráľa a nakláňa Ho k veľkému milosrdenstvu voči tým, ktorí prosia (Tob. 11,8). Ty a Joachim ste prosili o ovocie požehnania a Najvyšší rozhodol, že vám dá sväté a vzácne ovocie a ním vás obohatí nebeskými darmi, lebo vám dá oveľa viac, než ste žiadali. Pretože ste sa v modlitbách pokorovali, Pán si praje zvelebiť seba tým, že splní vaše žiadosti: lebo Pánovi sú najmilší tí, ktorí sa k Nemu modlia s pokornou dôverou a nepochybujú o Jeho nekonečnej moci. Aby ste Najvyššieho prinútili, zotrvajte v modlitbách a bez prestania žiadajte o vykúpenie ľudského pokolenia. Mojžiš vyprosil víťazstvo pre ľud neustálou modlitbou (Exod. 17,11); Ester modlitbou dosiahla oslobodenie od rozsudku smrti (Ester 4,11); Juditu ten istý prostriedok naplnil statočnosťou, aby vykonali preťažkú úlohu na záchranu Izraela; a splnila ho, hoci bola iba slabá a krehká žena (Judit 9,1). Dávid vyšiel ako víťaz z boja proti obrovi, pretože sa modlil a vzýval meno Pána (I. Král 17,45). Eliáš zvolal oheň z neba, svojou obetou a modlitbou otvoril a uzavrel nebesia. Pokora, viera a almužny Joachimove a tvoje prišli pred trón Najvyššieho a teraz posiela mňa, svojho anjela, aby som ti oznámil správu plnú radosti pre tvoje srdce: Jeho Velebnosť si praje, aby si bola nanajvýš šťastná a požehnaná. Vyvolil ťa, aby si bola matkou Tej, ktorá počne a porodí Jednorodeného Otcovho. Porodíš dcéru, ktorá podľa božského ustanovenia sa bude nazývať MÁRIA. Ona bude požehnaná medzi ženami a plná Ducha Svätého. Ona bude tým mrakom, z ktorého spadne nebeská rosa pre obživenie smrteľníkov (III. Kráľ. 18,44) a v Nej sa splní proroctvo tvojich predkov, bude bránou života a spasenia pre synov Adamových. Vedz tiež, že som oznámil Joachimovi, že bude mať dcéru, ktorá bude požehnaná a šťastná, ale Pán mu nedal úplné poznanie o tomto tajomstve, neoznámil mu, že Ona bude Matkou Mesiáša. Preto ty opatruj toto tajomstvo; a teraz choď do chrámu vzdať Najvyššiemu vďaky za to, že ťa Jeho mocná pravica tak vysoko vyznamenala. Pri Zlatej bráne stretneš Joachima, kde si navzájom poviete o tejto zvesti. Ty si tá zvlášť požehnaná od Pána, ktorú si On praje navštíviť a obohatiť vzácnejším požehnaním. V samote bude hovoriť k tvojmu srdcu a tam začne zákon milosti, lebo v tvojom živote dá vznik Tej, ktorá priodeje Nesmrteľného smrteľným telom a ľudskou podobou. V tomto človečenstve bude vpísaný ako Jeho vlastnou krvou pravý zákon lásky a milosrdenstva.</p>

  <p>185. Duch Svätý posilnil Annu, aby snáď jej pokorné srdce neomdlelo údivom a radosťou pri tejto anjelovej zvesti, a tak ju vypočula a prijala veľkodušne a s nevýslovnou radosťou. Ihneď vstala a náhlila sa do jeruzalemského chrámu a tam sa stretla s Joachimom, ako im to obom anjel predpovedal. Spoločne ďakovali Všemohúcemu za toto preveľké požehnanie a obetovali zvláštne dary a obety. Znovu ich osvietila milosť Ducha Svätého a plní Božskej útechy sa vrátili domov. Radostne spomínali dobrodenia, ktoré im udelil Všemohúci, najmä posolstvá, ktoré zjavil každému z nich archanjel a podľa ktorých z dobroty Pána im bola prisľúbená dcéra, ktorá má byť najpožehnanejšia a najšťastnejšia. Pri tejto príležitosti tiež si navzájom povedali, ako ten istý anjel pred ich zasnúbením vyzval každého, aby si vzal druhého a tak mohli spoločne slúžiť Bohu podľa Božej vôle. Toto tajomstvo po dvadsať rokov skrývali jeden pred druhým a až teraz ho povedali, keď ten istý anjel im povedal, že budú mať dcéru a akú dcéru! Obnovili sľub, že ju obetujú chrámu a každý rok v tento deň pôjdu do chrámu obetovať zvláštne dary, strávia deň chválami a vďakyvzdávaním a dajú veľa almužien. Tento sľub zachovávali až do konca svojho života a ten deň trávili chválením a velebením Najvyššieho.</p>

  <p>186. Opatrná matka Anna nikdy neprezradila Joachimovi ani nikomu inému tajomstvo, že jej dcéra má byť Matkou Mesiáša. Pokým len žil tento svätý otec, nevedel nič viac, iba to, že bude veľká a tajomná žena. Avšak v posledných okamihoch života mu Všemohúci oznámil toto tajomstvo, ako budem hovoriť neskoršie (pod číslom 666). Boli mi zjavené mnohé veľké veci o čnostiach a svätosti týchto rodičov nebeskej Kráľovnej, ale nebudem sa rozpisovať o tom, čo všetci veriaci musia predpokladať, radšej pristúpim k hlavnému bodu.</p>

  <p>187. Hneď po počatí tela, ktoré malo byť telom Matky milosti a pred stvorením jej presvätej duše, Boh udelil svätej Anne zvláštnu milosť. Dostalo sa jej duchovne nanajvýš vznešené videnie či zjavenie Božej velebnosti, pri ktorom dostala veľké osvietenie a dary milosti. Pripravil ju a predišiel požehnaním sladkosti (Ž 20,4). Dokonale ju očistil, oduševnil nižšiu časť jej tela a povzniesol jej dušu a ducha na taký stupeň, že od tej doby nikdy sa už nevenovala ľudským záležitostiam, ktoré by mohli prekážať jej spojeniu s Bohom vo všetkých náklonnostiach mysle a vôle, a nikdy nestratila Boha zo zreteľa. Vtedy jej povedal: "Anna, služobnica moja, ja som Boh Abrahámov, Izákov a Jakubov; moje požehnanie a moje večné svetlo je s tebou. Stvoril som človeka, aby som ho pozdvihol z prachu a urobil dedičom mojej slávy a účastníkom môjho Božstva. Zahrnul som ho svojimi darmi a postavil na miesto a do stavu vysokej dokonalosti; ale on poslúchol hada a stratil všetko. Zo svojej dobroty a pre splnenie mojich zasľúbení daných cez mojich svätých prorokov, prajem si zabudnúť na jeho nevďačnosť a napraviť tú stratu tým, že zošlem svojho Jednorodeného Syna ako ich Vykupiteľa. Nebesia sú zatvorené a dávni patriarchovia nemôžu vstúpiť, postrádajú pohľad na moju tvár a večný život, ktorý mali prisľúbený. Moja ochota k štedrosti je akoby zviazaná, keď sa nemôže ľuďom preukazovať. Teraz, v tejto dobe si prajem ukázať svoje milosrdenstvo a dávam im Osobu večného Slova, aby sa stalo človekom, narodilo sa zo ženy, ktorá bude matkou a pannou: nepoškvrnená, čistá, požehnaná a svätejšia, než všetky tvory. A ty budeš matkou tejto mojej Vyvolenej a jedinej." (Veľ. 6,8).</p>

  <p>188. Neľahké je popísať účinok týchto slov v srdci spravodlivej svätej Anny, ktorej prvej z ľudí bolo zjavené tajomstvo o jej najsvätejšej Dcére, určenej za Matku Božiu a vyvolenej pre najväčšie tajomstvo všemohúcnosti Božej. Patrilo sa, aby vedela o tomto tajomstve a náležite oceňovala poklad, ktorý jej mal byť zverený, ktorý má ona porodiť a dať mu existenciu. S hlbokou pokorou počúvala hlas Najvyššieho a s ochotným srdcom odpovedala: "Pane, Bože večný, je vlastnosťou Tvojej nekonečnej dobroty a dielom Tvojej mocnej ruky, že dvíhaš z prachu chudobných a opovrhnutých (Ž 112,7). Pane, pokladám sa za tvora nehodného takých milosrdenstiev a dobrodení. Čo má robiť tento biedny červ pred Tebou? Jedine Tvoju vlastnú bytosť a Tvoju vlastnú vznešenosť Ti môžem obetovať na poďakovanie a priniesť ako obetu svoju dušu a všetky jej mocnosti. Použi ma, ó Pane, podľa svojej vôle, ktorej sa úplne podrobím. Žiadam si byť natoľko celkom Tvoja, ako to toľké dobrodenie vyžaduje. Avšak čo urobím, keď nie som hodna byť ani otrokyňou tej, ktorá má byť Matkou Jednorodeného a mojou dcérou? Viem a budem vždy vyznávať, že som biedne stvorenie, ale pri nohách Tvojej veľkosti očakávam rozhodnutie Tvojho milosrdenstva, lebo si láskavý Otec a všemohúci Boh. Učiň ma, ó, Pane, vo svojich očiach hodnou takej dôstojnosti, akú mi udeľuješ."</p>

  <p>189. V tomto videní bola svätá Anna pozdvihnutá do podivuhodnej extázy, v ktorej dostala dar najvyššieho poznania a zákonov prírody a prikázaní písaných i evanjeliových. Bola poučená, ako Božská prirodzenosť večného Slova bude spojená s našou, ako Jeho najsvätejšie človečenstvo bude povýšené k bytosti Božej a pochopila mnohé iné tajomstvá, ktoré sa majú splniť vtelením Božieho Slova. Týmito osvieteniami a inými darmi milosti pripravil ju Všemohúci pre počatie a stvorenie jej najsvätejšej dcéry, Matky Božej.</p>

</body>

</html>