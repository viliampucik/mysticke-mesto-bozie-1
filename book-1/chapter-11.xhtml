<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 11.</h1>

  <h2 id="toc_1">Vo stvorení všetkých vecí Pán mal na zreteli Krista a jeho najsvätejšiu Matku. Vyvolil si svoj ľud a zahrnul ho milosťami</h2>

  <p>134. V ôsmej kapitole knihy Prísloví hovorí o sebe Múdrosť, že bola prítomná pri stvorení, usporadujúc všetky veci so Stvoriteľom. (Prísl. 8,30). A ja som vyššie povedala, (v čís. 54), že Múdrosť je vtelené Slovo, ktoré so svojou najsvätejšou Matkou bolo v duchu prítomné, keď sa Boh ustanovil na stvorenie celého sveta, lebo v tom okamihu Syn neexistoval spolu len v božskej podstate s Otcom a Duchom Svätým ale aj v Jeho ľudskej prirodzenosti, ktorú mal na seba vziať, Ho videla Božská myseľ Otcova počatého ako pravzor celého diela. Zároveň s Ním už Boží zrak videl prítomnú v ľudskej prirodzenosti Jeho najsvätejšiu Matku, ktorá Ho mala počať vo svojom najčistejšom živote. V týchto dvoch Osobách predvídal všetky svoje diela, takže kvôli Nim (hovoriac ľudským spôsobom) prehliadol všetko, čo by Ho mohlo urážať v konaní ľudí i anjelov, ktorí mali padnúť; lebo správanie anjelov bolo pohnútkou, aby radšej odstúpil od stvorenia ľudského pokolenia a tých vecí, ktoré mu mali slúžiť.</p>

  <p>135. Najvyšší pozeral na svojho Syna a Jeho najsvätejšiu Matku ako na vzory, ktoré vznikli z Jeho najvyššej múdrosti a moci, aby slúžili ako pravzory, podľa ktorých mienil stvoriť celé ľudské pokolenie. Tak všetci ostatní ľudia záviseli od týchto dvoch ako na prostredníkoch medzi nimi a Bohom. Boh stvoril tiež všetky hmotné veci, potrebné pre ľudský život, ale s takou múdrosťou, že niektoré z nich slúžia tiež ako symboly na zastúpenie do istej miery týchto dvoch Bytostí, ktoré hlavne mal na mysli a ktorým, totiž Ježišovi a Márii, malo byť všetko ostatné poddané. Pre ten účel stvoril nebeské svetlá, slnko a mesiac (Gen. 1,10), tak, aby v oddeľovaní dňa a noci tieto svetlá zobrazovali Krista ako Slnko spravodlivosti a Jeho najsvätejšiu Matku, krásnu ako mesiac (Šal. 6,9), lebo títo dvaja oddeľujú deň milosti a noc hriechu. Slnko ožiarujúc mesiac a obidve spoločne s hviezdami nebeskej oblohy osvetľujú všetky ostatné tvory v medziach vesmíru.</p>

  <p>136. Boh stvoril ostatné bytosti a zvýšil ich dokonalosť, pretože mali slúžiť Kristovi a Jeho najsvätejšej Matke Márii a jej prostredníctvom tiež všetkým ľuďom. Prv, než vznikol vesmír zo svojej ničoty, vystrojil ho ako bohatú hostinu, pamätnejšiu než Asuerove hody (Est. 1,3), lebo mal stvoriť človeka na svoje potešenie a priviesť ho k užívaniu jeho vedomostí a lásky. Ako najvľúdnejší a najštedrejší Pán neprial si, aby pozvaní hostia boli nútení čakať, ale aby stvorenie i pozvanie na hostinu Jeho vedomostí a lásky bolo jedným a tým istým úkonom. Človek nemal strácať žiaden čas s tým, čo sa ho tak veľmi týka, najmä poznať a chváliť svojho všemohúceho Tvorcu.</p>

  <p>137. Šiesty deň Boh stvoril a spravil Adama vo veku tridsaťtri rokov. To bol vek, v ktorom Kristus mal podstúpiť smrť a Adam, čo sa týka telesného vzhľadu, bol podobný Kristovi, že by sa sotva našiel nejaký rozdiel. Tiež podľa duše bol Adam veľmi podobný Kristovi. Z tela Adamovho Boh stvoril Evu, natoľko sa podobajúcu blahoslavenej Panne, že mala tú istú podobu i postavu. Boh sa díval na tieto obrazy veľkých originálov s najväčšou záľubou a blahovôľou a kvôli oným Originálom ich zahrnul hojným požehnaním, ako by sa chcel baviť s nimi a ich potomkami, kým príde čas pre utvorenie Krista a Márie.</p>

  <p>138. Avšak ten blažený stav, v ktorom Boh stvoril rodičov ľudského pokolenia, trval iba veľmi krátku dobu. Nenávisť hadova okamžite povstala proti nim, lebo satan netrpezlivo čakal na ich stvorenie a akonáhle boli stvorení, jeho nenávisť ihneď začala proti nim svoju činnosť. Ale nebolo mu dopriate byť svedkom pri stvorení Adama ani Evy, ako bol pri stvorení všetkých ostatných vecí. Boh sa rozhodol, že mu neukáže, ako učinil človeka, ani ako utvoril Evu z rebra Adamovho. To všetko bolo pred ním skryté, pokým neboli obidvaja spolu. Keď však zlý duch uvidel obdivuhodné zloženie ľudskej prirodzenosti, ktorá v dokonalosti vynikla nad všetkých iných tvorov, krásu duší i tiel Adama a Evy, keď videl tú otcovskú lásku, akú im Boh preukazoval a ako ich ustanovil za pánov všetkého stvorenia, a že im dal nádej na večný život, nenávisť draka vyšľahla v zúrivosť a žiaden jazyk nemôže popísať zlosť, aká naplnila túto beštiu, ani akú mal veľkú závisť a túžbu vziať život týmto dvom bytostiam. Bol by to zaiste urobil, ako rozzúrený lev, keby nebol vedel, že vyššia moc by mu v tom zabránila. Napriek tomu skúmal a snažil sa zosnovať nejaký prostriedok, ktorý by ich stačil olúpiť o milosť Najvyššieho a urobil ich nepriateľmi Božími.</p>

  <p>139. V tom sa Lucifer klamal; lebo Pán mu už od začiatku tajomne vyjavil, že Slovo vezme na seba ľudské telo v živote presvätej Márie, ale neoznámil mu ako a kedy; a taktiež pred ním skryl stvorenie Adama a utvorenie Evy, aby Lucifer od začiatku pracoval v neistote a nevedomosti o tajomstve a dobe vtelenia Božieho Syna. Pretože jeho hnev a bdelosť boli tak neobyčajne obmedzené v tom, čo sa týkalo Krista a Márie, domnieval sa, že Adam pochádza z Evy a že ona je matkou a Adam vteleným Slovom. Jeho podozrenie vzrástlo, keď pocítil božskú moc, ktorá mu bránila škodiť životu týchto tvorov. Naproti tomu si skoro uvedomil Božie príkazy, ktoré mu neboli tajné, lebo počul o nich rozhovor. Keď jeho pochybnosti stále viac mizli pri počúvaní slov prvých rodičov a keď odhadol ich prirodzené dary, začal ich obchádzať ako rozzúrený lev (1. Pet. 5,8) a snažil sa vstúpiť cez tie náklonnosti, ktoré v každom z nich pobadal. Napriek tomu, pokiaľ nebol vyvedený z klamu až v dobe vykúpenia, stále kolísal medzi hnevom proti Kristovi a Márii a medzi obavami, že bude nimi premožený. Zo všetkého najviac sa hrozil, že ho premôže Kráľovná nebies, ktorá má byť len obyčajný tvor a nie Boh.</p>

  <p>140. Preto prikázanie dané Adamovi a Eve mu dodalo odvahy, pripravil si pascu a s celou silou sa Lucifer pustil do práce, aby ich polapil, a odporoval i prekážal v plnení Božej vôle. Najprv sa priblížil k žene a nie k mužovi, lebo vedel, že od prirodzenosti je krehkejšia a slabšia, a pretože - keď ju bude pokúšať - bol si istejší, že to nie je Kristus, s ktorým sa má stretnúť. Proti nej mal tiež väčšiu nenávisť od tej doby, kedy videl jej znamenie na nebi a od onej hrozby, ktorú proti nemu urobil Boh. Pre to všetko bol jeho hnev proti Eve väčší, než proti Adamovi. Prv než sa jej ukázal, vzbudil v nej veľa rušivých myšlienok a predstáv, aby sa k nej mohol priblížiť, keď bude rozčúlená a predpojatá. Ale pretože je o tom písané na inom mieste, nebudem sa tu šíriť o prudkosti a neľudskosti tohto pokušenia; tu stačí zmieniť sa iba o tom, čo hovorí sväté Písmo: že vzal na seba podobu hada (Gen. 2,1) a takto hovoriac k nej začal rozhovor, ktorý nemala pripustiť. Počúvala ho a odpovedala mu, a začala mu veriť; potom prestúpila prikázanie Božie a nakoniec prehovorila i svojho manžela, aby prestúpil to isté prikázanie. Tak zničili seba i všetkých ostatných: pre seba i pre nás stratili blažené miesto, do ktorého ich Boh postavil.</p>

  <p>141. Keď Lucifer videl, že padli a ich vnútorná krása milosti a pôvodnej spravodlivosti sa zmenila na ohavnosť hriechu, slávil svoje víťazstvo s neuveriteľnou radosťou a chvastaním sa v spoločnosti svojich zlých duchov. Avšak čoskoro klesla jeho pýcha a chvastanie, keď uvidel opak toho, čo očakával: ako zaobchádzala s previnilcami láskavá a milosrdná Božia láska a ako im ponúkla príležitosť konať pokánie, a dala im nádej na odpustenie a navrátenie milosti. Navyše videl, ako využili toto odpustenie, ako ľutovali a boli skrúšení a ako im bola vrátená krása milosti. Keď diabli spozorovali účinok ľútosti, celé peklo bolo opäť zmätené. Ohromenie Lucifera vzrástlo, keď počul rozsudok, ktorý Boh vyslovil nad vinníkmi a v ktorom bol zahrnutý aj on. Zvlášť a nadovšetko ho trápilo opakovanie hrozby: „Žena rozšliape tvoju hlavu“ (Gen. 3,15), ktorú počul už v nebi.</p>

  <p>142. Po páde prvých rodičov potomkovia Evy sa množili a tak vznikali rozdiely a rozmnožovanie dobrých i zlých, vyvolených i zatratených, nasledovníkov Vykupiteľa Krista a nasledovníkov satana. Vyvolení vinú sa k svojmu Vodcovi vierou, pokorou, láskou, trpezlivosťou a všetkými čnosťami a k tomu, aby dosiahli víťazstvo dáva im Boh milosť a dar posily, pomoci a krásy, ktorú im zaslúžil Vykupiteľ a Pán všetkých. Zatratenci však, ktorí nedostávali také dobrodenia od svojho falošného vodcu, nedostanú žiadnu inú odmenu než večné muky a zmätok v pekle, nasledujú ho v pýche, drzosti, nehanebnosti a zlomyseľnosti, lebo sú zvedení do týchto nezriadeností otcom lži a pôvodcom hriechu.</p>

  <p>143. K tomu všetkému Najvyšší vo svojej nevýslovnej láskavosti udelil našim prvým rodičom svoje požehnanie, aby ľudské pokolenie rástlo a množilo sa. (Gen. 4,3) Najvyššia Prozreteľnosť dopustila, aby Eva v nespravodlivom Kainovi porodila vzor zlého ovocia hriechu a v nevinnom Ábelovi predobraz Krista, nášho Pána, v podstate i v podobnosti. Lebo zákon a Kristovo učenie začalo pôsobiť v prvom spravodlivom. Všetci ostatní spravodliví ho mali nasledovať tým, že budú trpieť pre spravodlivosť (Mat. 10,22), že ich budú nenávidieť a prenasledovať hriešnici a zatratení, aj ich vlastní bratia. Teda u Ábela sa začala prejavovať trpezlivosť, pokora a tichosť a u Kaina závisť a zlomyseľnosť pre dobrý skutok spravodlivého a na jeho vlastnú záhubu. Zlý víťazí, dobrý trpí; predvádzajú divadlo, aké svet vo svojom pokroku ukazuje do dneška, najmä Jeruzalem bohabojných a Babylon odpadlíkov, každý so svojím vodcom a hlavou.</p>

  <p>144. Najvyšší si tiež prial, aby prvý Adam - čo sa týka spôsobu stvorenia - bol vzorom druhého; lebo tak, ako pred stvorením prvého stvoril a zariadil pre neho obec všetkých bytostí, ktorých mal byť pánom a hlavou - tak pred objavením sa Jednorodeného nechal uplynúť veky, aby Jeho Syn v rozmnoženom množstve ľudského pokolenia si mohol pripraviť ľudí, ktorých mal byť hlavou, učiteľom a kráľom. Nemal byť ani na okamih bez ľudí a nasledovníkov: taký obdivuhodný je súlad a poriadok, akým božská múdrosť usporiadala všetky veci tak, že uskutočnila neskoršie tie, ktoré boli prvé v úmysle.</p>

  <p>145. Ako svet pokračoval na svojej ceste, aby Slovo mohlo zostúpiť z lona Otcovho a obliecť sa do smrteľnosti, Boh vyberal a pripravoval najšľachetnejších ľudí, najobdivuhodnejších z dôb minulých i budúcich. Z týchto tiež založil najosvietenejšie a sväté pokolenie, z ktorého mal On podľa tela vzísť. Nebudem sa zdržovať podrobnosťami rodokmeňa Krista, nášho Pána, lebo výpis evanjelistov postačí. Poviem iba pre chválu Najvyššieho, že mi veľakrát ukázal, s akou neporovnateľnou láskou tento ľud miloval, koľkú priazeň mu prejavoval a aké tajomstvá a sväté veci mu zveril, ako to bolo neskoršie ukázané cez svätú Cirkev. Lebo v žiadnej dobe nespal ani nedriemal Ten, ktorý strážil Izrael. (Ž. 120,4)</p>

  <p>146. Vzbudzoval svätých prorokov a patriarchov, ktorí obrazne v proroctvách dávno nám oznámili to, čo my teraz vlastníme. Praje si, aby sme ich ctili, uvedomili si, ako si oni vážili zákon milosti, ako vrúcne sa zaň modlili a túžili po ňom. Tomuto ľudu Boh ukázal svoju nepremenlivú podstatu v mnohých zjaveniach a oni nám zasa tieto postúpili v svätom Písme, toto obsahuje nesmierne tajomstvá, ktoré chápeme a učíme sa ich poznávať vierou. A všetky tieto tajomstvá boli zdokonalené a uskutočnené vteleným Slovom, ktoré nám zanechalo bezpečné pravidlá viery a potravu svätého Písma vo svojej Cirkvi. Hoci proroci a spravodliví onoho ľudu neboli takí šťastní, aby videli Krista v jeho tele, predsa prežívali dobrotu Pána, ktorého poznávali v proroctvách a ktorý pohol ich srdcia k modlitbám za Jeho príchod a za vykúpenie celého ľudského pokolenia. Zhoda a súlad všetkých týchto proroctiev, tajomstiev a túžob praotcov boli pre Najvyššieho ako sladká hudba, ktorá mala ozvenu v posvätnom úkryte Božstva a skrátila dobu určenú pre Jeho zostúpenie a spolužitie s ľuďmi.</p>

  <p>147. Aby som sa dlho nezdržala pri tom, čo mi Pán o tom zjavil a aby som prikročila k prípravám, ktoré Pán vykonal pre zoslanie vteleného Slova a Jeho presvätej Matky na svet, uvediem tieto tajomstvá iba stručne podľa poradia, ako sú v svätom Písme. V prvej knihe Mojžišovej (Genezis) je písané o počiatku a stvorení sveta pre ľudské pokolenie, o rozdelení zeme, o treste a obnovení, o zmätení jazykov a o pôvode vyvoleného národa, o jeho pokorení v Egypte a mnohé iné tajomstvá, ktoré zjavil Boh Mojžišovi, aby nás priviedol k poznaniu Jeho lásky a spravodlivosti voči ľuďom, ktorých od počiatku viedol k tomu, aby Ho poznali a slúžili Mu a naznačoval vopred to, čo sa rozhodol (ustanovil) urobiť v budúcnosti.</p>

  <p>148. Druhá kniha Mojžišova (Exodus) obsahuje to, čo sa s vyvoleným ľudom stalo v Egypte, rany a tresty, ktoré Boh zoslal, aby ho vyslobodil, jeho odchod a prechod morom, písaný zákon, ktorý dal s toľkými prípravami a divmi, tiež mnohé iné veľké tajomstvá, ktoré Boh pripravil pre svoj ľud tým, že stíha jeho nepriateľov a zas dopúšťa súženie naň, nepriateľov tresce s prísnosťou Sudcu, Izraelitov napravuje s láskavosťou Otca, zosiela na nich veľké trampoty a tým ich učí, aby si vážili Jeho dobrodenia. Robil veľké divy s Mojžišovou palicou, ktorá je predobrazom kríža, na ktorom bolo obetované vtelené Slovo, ako baránok za spasenie mnohých a pre pád iných (Luk 2,34). Je to tak, ako to bolo s Mojžišovou palicou a Červeným morom, ktorého vlny vyvolený ľud chránili, ale Egypťanov zahubili. Tak naplňoval život svätých radosťami i bolesťami, námahami i odpočinkom; s nekonečnou múdrosťou a prozreteľnosťou zobrazoval v nich život a smrť Krista, nášho Pána.</p>

  <p>149. V tretej knihe Mojžišovej (Leviticus) sú popísané a nariadené mnohé obety a obrady na uzmierenie Boha. Toto všetko naznačovalo Baránka, ktorý mal byť obetovaný za všetkých ľudí; naznačovali tiež nás, skutočne obetovaných Božej Velebnosti, ako to bolo predobrazené v týchto obetách. V tej knihe sú tiež popísané rúcha Árona, najvyššieho kňaza a Kristovho obrazu, hoci Kristus nemal byť kňazom tohto nižšieho rádu, ale rádu Melchizedechovho (Ž 109,4).</p>

  <p>150. Štvrtá kniha Mojžišova (Numeri) popisuje blúdenie Izraelitov na púšti, čo je predobrazom toho, čo sa malo stať s Cirkvou svätou, s Jednorodeným ako s človekom a s Jeho najsvätejšou Matkou a tiež s ostatnými spravodlivými, ktorých v rôznych rysoch bol predobrazom stĺp, manna a skala dávajúca vodu. V tejto knihe sú tiež iné veľké tajomstvá, ktoré sú obsiahnuté v udalostiach tam zaznamenaných, ako i tajomstvá týkajúce sa počtu synov izraelských, čo všetko skrýva hlboké tajomstvá.</p>

  <p>151. Piata kniha Mojžišova (Deuteronomium) je ako druhý zákon, opakovanie prvého, ale daný iným spôsobom a je bližším predobrazom zákona Evanjelia. Pretože však podľa skrytých Božích súdov a podľa vhodnosti povedomej Jeho múdrosti, vtelenie Syna malo byť odložené, obnovil a znovu usporiadal tieto zákony, aby sa viac podobali tým, ktoré Jednorodený má ustanoviť.</p>

  <p>152. Jozue čiže Jezus Nave vedie ľud Boží do zasľúbenej zeme, rozdeľuje Jordán, aby nechal prejsť zástupy, podniká veľké veci, čím zrejme znázorňuje Vykupiteľa ako menom tak aj skutkami. Jeho dejiny znázorňujú zničenie diablovho kráľovstva, oddelenie dobrých od zlých, čo sa splní v posledný deň.</p>

  <p>153. Po Jozuovi, keď sa ľud už ujal vlády nad zasľúbenou a vytúženou zemou, ktorá na prvom mieste značí Cirkev, získanú Ježišom Kristom za cenu vlastnej krvi, nasleduje kniha Sudcov. Títo boli ustanovení Bohom, aby spravovali Jeho ľud, najmä v dobách vojen, ktoré viedli proti nim Filištínci a iní susední nepriatelia pre ich hriechy a modloslužbu. Kedykoľvek sa s pokánim obrátili k Bohu a polepšili svoj život, Boh ich od nich oslobodzoval a vytrhával ich z nepriateľských rúk. V tejto knihe sú opísané tiež skutky Debory, ktorá súdila ľud a vyslobodila ho s veľkého útlaku; taktiež skutky Jáhel, ktorá im pomohla k víťazstvu - obe boli statočné a odvážne ženy. Všetky tieto dejiny a predobrazy znázorňujú to, čo sa malo neskôr stať v svätej Cirkvi.</p>

  <p>154. Po generácii sudcov nasledovali králi, o ktorých Izraeliti žiadali, lebo túžili mať podobnú vládu, akú mali okolité národy. Kráľovské knihy obsahujú veľké tajomstvá o príchode Mesiáša. Kňaz Heli a kráľ Saul svojou smrťou sú predobrazom zavrhnutia Starého zákona. Sadok a Dávid znázorňujú nové panovanie a kňazstvo Kristovo, taktiež Cirkev, málo početnú v porovnaní s ostatným obyvateľstvom zeme. Ostatní králi izraelskí i júdski a ich zajatie znázorňujú veľké tajomstvá svätej Cirkvi.</p>

  <p>155. V dobe hore uvedenej žil trpezlivý Jób, ktorého slová sú také tajomné, že ani jedno z nich nie je bez hlbokého významu: vzťahujú sa na život Krista, nášho Pána, na vzkriesenie zmŕtvych, na posledný súd v tom istom tele, v ktorom každý žije a na násilie a prefíkanosť zlých duchov a ich boj proti ľuďom. Okrem toho Boh postavil Jóba ako vzor trpezlivosti pre všetkých smrteľníkov, lebo od neho sa môžeme všetci učiť, ako znášať protivenstvá, najmä keď máme pred očami Kristovu smrť, kým tento svätec Ho videl iba zďaleka a predsa Ho nasledoval zblízka.</p>

  <p>156. V spisoch mnohých a veľkých prorokov, ktorých Boh posiela v dobe kráľov, aby pripravovali ľud na zvláštnu tieseň, nezostalo neoznámené a nezjavené ani jedno veľké tajomstvo, ktoré sa týkalo príchodu Mesiáša a Jeho zákona. To isté, hoci oveľa vzdialenejšie, vykonal Boh prostredníctvom praotcov a patriarchov. Vo všetkom tom Boh iba rozmnožoval podobnosť a akýsi vzor vteleného Slova a vopred mu pripravoval Jeho ľud a zákon, ktorý mal vyučovať.</p>

  <p>157. Trom veľkým patriarchom, Abrahámovi, Izákovi a Jakubovi dal Boh veľké prisľúbenie, nazývajúc sa Bohom Abrahámovým, Izákovým a Jakubovým. Prial si, aby Ho ctili pod týmto menom a zároveň ich uctil tým, že im ukazoval svoju dôstojnosť, svoje vznešené čnosti a sväté tajomstvá, ktoré zveroval ich starostlivosti, aby oni tak mohli pripravovať úctyhodné meno Bohu. Aby živo predobrazil, čo večný Otec urobí svojmu Jednorodenému, skúšal patriarchu Abraháma rozkazom, aby obetoval svojho jediného Syna Izáka (Gen. 33,1). Keď však tento poslušný otec chcel už túto obeť vykonať, ten istý Pán, ktorý mu dal onen rozkaz, zamedzil jeho vykonanie; lebo takú hrdinskú obeť mal mať vyhradenú iba večný Otec, ktorý sám mal skutočne svojho Jednorodeného obetovať - Abrahám mal to isté vykonať iba symbolicky - lebo tak sa ukáže, že horlivosť a láska Božia je silná ako smrť (Veľpieseň 8,6). Nebolo by však slušné, aby taký výrečný predobraz ostal nedokončený, a preto Abrahámova obeť bola uskutočnená zabitím barana, ktorý je tiež predobrazom Baránka, ktorý mal zaplatiť za hriechy celého sveta (Ján 1,29).</p>

  <p>158. Jakubovi bol ukázaný mystický rebrík, plný posvätných tajomstiev a skrytých významov (Gen. 28,12), ktoré znázorňovali najmä vtelené Slovo ako Cestu a prostriedky pre vystúpenie k Otcovi a Jeho zostúpenie k nám. Taktiež po onom rebríku vystupovali a zostupovali anjeli, ktorí nás osvecujú a riadia a nesú nás na rukách, aby sme snáď neublížili svojim nohám na skalách hriechu, bludov a neprávostí, ktorým je cesta tohoto života posiata (Ž 90,12). Bezpečne prejdeme medzi nimi na tomto rebríku vo viere a nádeji Jeho svätej Cirkvi, ktorá je domom Pána, bránou nebeskou a bránou svätosti.</p>

  <p>159. Boh, aby v očiach Faraóna urobil Mojžiša bohom a vodcom svojho ľudu, ukázal mu záhadný horiaci ker, ktorý horel a nezhorel, tento znamenal Božstvo zastreté človečenstvom, pričom Božstvo ostáva nedotknuté človečenstvom a človečenstvo nestrávené Božstvom. Zároveň naznačoval ustavičné panenstvo Matky vteleného Slova, a to nielen jej tela, ale i duše, takže hoci bola Adamovou dcérou a prišla odetá do prirodzenosti nakazenej hriechom, pochádzajúc od Adama, predsa bola bez škvrny hriechu.</p>

  <p>160. Vyhľadal si totiž Dávida, muža podľa svojho srdca (1.Král. 13,14), ktorý dôstojne spieval chvály Najvyššiemu žalmami obsahujúcimi všetku svätosť a všetky tajomstvá nielen zákona milosti ale i písaného a prirodzeného zákona. A svedectvá, súdy a diela Pána, o ktorých Dávid hovoril, ukladal tiež vo svojom srdci a uvažoval o nich vo dne, v noci. Odpúšťal svojim nepriateľom a tým sa najviac podobal a predstavoval nám Boha, ktorý odpúšťa nám. Tak boli svetu viac zaručené všetky prisľúbenia, týkajúce sa príchodu Vykupiteľa.</p>

  <p>161. Šalamún, kráľ pokoja, bol obrazom Kráľa kráľov; lebo svojou veľkou múdrosťou vo svojich rôznych spisoch ozrejmil svätosť a tajomstvo o Kristovi, najmä v podobenstvách obsiahnutých vo Veľpiesni, lebo v nej podrobne prebral tajomstvo vteleného Slova, Jeho najsvätejšej Matky, Jeho Cirkvi i veriacich. Učil tiež to, ako máme správne konať v rôznych prípadoch, otvárajúc žriedla pravdy a oživujúcich vedomostí pre mnohých iných pisateľov.</p>

  <p>162. Kto však môže dostatočne vyzdvihnúť tie dobrodenia, ktoré pripravil pre svoj ľud chvályhodným spôsobom svätých prorokov, cez ktorých Pán rozšíril svetlo proroctva, ako z diaľky osvecujúce i svätú Cirkev, začínajúc už vopred vysielať papršleky Slnka spravodlivosti a účinného zákona milosti? Vyvolil dvoch veľkých prorokov, Izaiáša a Jeremiáša, aby k nám sladko a vznešene hovorili o tajomstvách vtelenia Slova, o Jeho narodení, živote a smrti. Izaiáš nám sľúbil, že Panna počne a porodí Syna, ktorý sa bude nazývať Emanuel; že maličký narodí sa nám, ktorý ponesie kráľovstvo na svojom ramene (Iz. 7,14; 9,6). Celý ďalší život Kristov opisuje s takou jasnosťou, že jeho proroctvá sú ako evanjelium. Jeremiáš oznamuje neslýchaný div, že Boh spôsobí, aby Žena nosila vo svojom živote muža, ktorý bude zároveň Bohom i pravým človekom, ktorý jediný bude Kristom (Jer. 31,22). Predpovedal Jeho príchod, Jeho utrpenie, potupenie a smrť. Naplňuje ma úžas i úzkosť, keď uvažujem o týchto proroctvách. Izaiáš žiada Pána, aby posla Baránka, ktorý by spravoval svet od skál púšte až po hory dcéry sionskej; lebo tento Baránok, t.j. vtelené Slovo, nazýva nebesia púšťou, kde ako Boh býva bez ľudskej spoločnosti (Iz. 14,1). Nazýva Ho skalou pre pevnosť Jeho trónu a pre nezmeniteľný pokoj večnosti, aký prežíva. Hora, z ktorej na jeho žiadosť má prísť, má mystický význam, je to na prvom mieste Cirkev, potom najsvätejšia Mária, dcéra zrenia (videnia) pokoja, to je Sion. Prorok Ju stavia ako Prostrednicu, aby pohol večného Otca k poslaniu svojho Jednorodeného Syna, Baránka. Lebo v celom ostatnom ľudskom pokolení nebolo nič, čo by malo Naň taký vplyv ako Ona, Jeho Matka, ktorá Ho mala priodiať čistou vlnou najsvätejšieho človečenstva. Toto všetko obsahuje tá presladká modlitba a proroctvá Izaiášove.</p>

  <p>163. Ezechiel tiež videl túto Pannu - Matku v podobe zavretej brány (Ezech 44,2), ktorá bola otvorená iba pre Boha izraelského a nik iný nemohol cez ňu prejsť. Habakuk vidí Krista na kríži a nesmierne hlbokými slovami prorokuje o tajomstvách vykúpenia a podivuhodných účinkoch umučenia a smrti nášho Spasiteľa (Hab. 3). Joel popisuje zem dvanástich pokolení, ktorá predobrazovala apoštolov, ktorí mali byť predstavenými všetkých synov Cirkvi. Oznamuje tiež zostúpenie Ducha Svätého na služobníkov a služobnice a predpovedá dobu Jeho príchodu a života Kristovho. A všetci ostatní proroci predpovedali čiastočne tie isté veci, lebo Boh si prial, aby všetky Jeho veľké diela boli oznámené, prorokované a predobrazené oveľa skôr a tak úplne, aby to svedčilo o láske a starostlivosti, akú mal voči ľuďom a akou obohatil svoju Cirkev. Prial si tiež pokarhať a presvedčiť nás o našej vlažnosti, keď títo dávnovekí otcovia a proroci vidiac iba tiene a predstavy boli roznietení božskou láskou a spievali žalmy chvály a vyvyšovali Pána - kým my, ktorí požívame pravdu a jasné svetlo milosti, ostávame pohrúžení v zábudlivosti na také veľké dobrodenia, opúšťame svetlo a vyhľadávame tmu.</p>

</body>

</html>