<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 24.</h1>

  <h2 id="toc_1">O svätých úkonoch a zamestnaniach Kráľovnej v prvom a pol roku Jej detstva</h2>

  <p>378. Nútené mlčanie iných dietok v ich prvom roku a pozvoľný vývoj ich rozumu schopnosti k hovoreniu, pochádzajúce z prirodzenej slabosti, bolo u maličkej Kráľovnej hrdinskou cnosťou. Ak je hovorenie dielom rozumu a akoby výsledkom jeho činnosti a keď Ona mala dokonalé všetky schopnosti hneď od svojho počatia, potom okolnosť, že nehovorila hneď od svojho počatia, nepochádzala z nedostatku schopnosti, ale z toho, že si ju nepriala používať. Iné deti nie sú obdarené prirodzenými silami, ktoré potrebujú k otvoreniu svojich úst a k pohybovaniu svojím slabým jazýčkom ako to vyžaduje hovorenie, ale Mária tento nedostatok nemala, lebo Jej prirodzené mocnosti boli silnejšie ako u iných detí, a keď Ona mala zvrchovanosť a vládu nad všetkým tvorstvom, mohla ju zaiste použiť pre vlastné sily a mocnosti, keby si bola priala. Jej mlčanie preto bolo cnosťou a veľkou dokonalosťou, mala príležitosť ukrývať svoje vedomosti a milosti a vyhnúť sa obdivu, aký by to prirodzene vyvolalo, keby ako nemluvňa hovorila. Okrem toho: ak by bolo divné, aby niekto hovoril, kto prirodzene by ešte nebol schopný reči, neviem, či by nebol väčší div, keby rok a pol vydržal mlčať ten, kto bol schopný od narodenia hovoriť.</p>

  <p>379. Najvyšší teda ustanovil, aby toto neobyčajné dieťa dobrovoľne zachovávalo mlčanlivosť v dobe, keď obyčajne iné deti nie sú schopné hovoriť. Jediná výnimka bola, keď hovorievala so svojimi anjelmi strážnymi, alebo keď sa ústnymi modlitbami obracala na Pána. Lebo keď hovorila s Bohom, Pôvodcom reči a s Jeho poslami, svätými anjelmi, keď sa s Ňou stýkali viditeľným spôsobom, tento dôvod by nebol dobrý pre zachovanie mlčania, naopak, patrilo sa, aby sa modlila perami a jazykom, keď tomu nič neprekážalo; nebolo by správne, aby ich neužívala taký dlhý čas. Ale Jej matka Ju nikdy v tej dobe nepočula, ani nevedela, že je schopná hovoriť. Podľa toho môžeme lepšie poznať, akú dokonalosť od Nej vyžadovalo, aby rok a pol svojho útleho detstva strávila v úplnej mlčanlivosti. Kedykoľvek však v tej dobe Jej matka uvoľnila rúčky, maličká Mária sa hneď chytala rúk svojich rodičov a bozkávala ich s veľkou poddanosťou a úctivou pokorou a v tomto pokračovala, pokým Jej rodičia žili. Tiež sa snažila v tej dobe útleho veku dať im na vedomie, že si žiada ich požehnanie, pritom výrečnejšie hovorila citmi svojho srdca, než slovami vyslovovanými ústami. Mala takú veľkú úctu k rodičom, že nikdy ani v najmenšom sa neprevinila proti povinnej úcte a poslušnosti, ani im nikdy nespôsobila žiadne ťažkosti alebo nepokoj, pretože vopred poznala ich myšlienky a žiadala si splniť ich priania skôr, ako ich vyslovili.</p>

  <p>380. Všetky Jej činy a pohyby riadil Duch Svätý a bola dokonalá vo všetkých svojich skutkoch; napriek tomu však Jej prevrúcna láska nikdy nebola naplnená, ale bez prestania obnovovala svoje vrúcne túžby a usilovala sa o lepšie dary (1. Kor 12,31). Najvyšší svojou prítomnosťou v tomto jedinečnom Dieťati stále udržoval Božské zjavenia a duchovné nazeranie. A keď niekedy Jeho Prozreteľnosť prerušila jeden druh videnia a osvietenia, bola unesená inými; z čistého nazerania na Božstvo, o ktorom som písala predtým, ktoré sa stalo hneď po narodení, keď Ju anjeli vyniesli do neba (č.332), zachovala si predstavy toho, čo videla. Tak keď prišla z vínnej pivnice, v ktorej je láska (Veľp 2,4), Jej srdce bolo ranené láskou a keď sa k tomu v rozjímaniach stále vracala, znovu a znovu sa rozpaľovalo Jej telo i duša v celej bytosti. Pretože Jej telo bolo ešte útle a slabé a táto láska silná ako smrť (Veľp 8,6), čoskoro cítila smrteľné bolesti lásky, pre ktoré by bola pri svojej krehkosti zomrela, keby Ju Všemohúci neposilňoval a zázračne nezachoval nižšiu časť Jej bytosti a Jej prirodzený život. Mnohokrát však Pán dopustil, že prudkosť lásky premohla Jej útle, maličké, panenské telo, aby Ju mohli svätí anjeli podopierať a posilňovať, čím sa splnil výrok Nevesty: „Posilnite ... lebo som chorá od lásky“ (Veľp 11,5). A tento najvzácnejší a najvznešenejší druh mučeníctva sa u nebeskej Panej tisíckrát opakoval, čím v zásluhách i v utrpení prevýšila všetkých mučeníkov.</p>

  <p>381. Bolesť lásky je taká sladká a vábivá, že čím viac vzrastá ten, kto ňou trpí, tým viac ju vyhľadáva, túži hovoriť o tom, koho miluje a tak obnovuje ranu tým, že hľadá vyliečenie. Tento presladký klam slúži k tomu, aby držal dušu v napätí medzi bolestným životom a sladkou smrťou. Taký bol stav dieťaťa Márie, keď hovorila s anjelmi a počúvala ich hovoriť o Jej Milom. Často sa ich spytovala: „Služobníci môjho Pána, Jeho poslovia a najkrajšie diela Jeho rúk, iskry božského ohňa, ktorý stravuje moje srdce, keďže prežívate Jeho krásu nezakryte a neobmedzene, oznámte mi o dôkazoch lásky môjho Milého, aké je Jeho cítenie? Povedzte mi, či som sa Mu snáď nezneľúbila; povedzte mi, čo si praje a čo očakáva odo mňa, a neotáľajte uľahčiť moju bolesť, lebo láskou umieram.“</p>

  <p>382. A nebeskí duchovia odpovedali: „Nevesta Najvyššieho, tvoj Milý je jediný, Ktorý je Sám od Seba, Ktorý nepotrebuje nič, ale Ktorého všetko potrebuje. Je nekonečný vo svojej dokonalosti, nesmierny vo svojej veľkosti, neobmedzený v moci, nevýslovne múdry, má dobrotu bez miery; On dáva počiatok všetkému, sám je bez počiatku; On riadi svet bez žiadosti o súhlas, zachováva ho bez toho, aby ho potreboval, vidí krásu stvorenia, bez toho, že by niekedy bola pochopená Jeho krása, tých, ktorí dosiahnu nazeranie na Jeho tvár, povznáša k blaženosti Svojou Krásou. Ó, Pani, dokonalosti tvojho Ženícha sú nekonečné: prevyšujú tvoje pochopenie a Jeho vysoké súdy sú pre tvorov nevyspytateľné.“</p>

  <p>383. V takých a mnohých iných rozhovoroch, príliš vysokých pre naše chápanie, prežívala Mária svoje útle detstvo a tým, že sa zhovárala s anjelmi a s Najvyšším, stávala sa Mu stále podobnejšia. Ako vzrastala Jej horlivosť a túžba po videní nášho najvyššieho Dobra a celá bola v Ňom ponorená, tu z vôle Pána mnohokrát Ju priniesli ruky anjelov do najvyššieho neba, kde požívala Prítomnosť Božiu. Pri týchto príležitostiach niekedy videla Boha z tváre do tváre, inokedy zas Ho videla v obrazoch najvyššieho a akoby božského druhu. Tiež anjelov videla čistým a priamym videním, ich stupne, rády a hierarchie a pri každej takej príležitosti videla veľa tajomstiev. Pretože sa tieto videnia často opakovali, pomaly si na ne zvykala a zdala sa byť bytosťou viac božskou ako ľudskou pre úkony cností, ktoré konala v spojení s týmito videniami. Nikto iný by nebol nikdy schopný prežiť také milosti a mnoho iného, s nimi spojeného; ba i smrteľná prirodzenosť samotnej tejto Kráľovnej by bola prišla o život, keby nebola zázračne zachovaná.</p>

  <p>384. Keď v detskom veku bola nútená prijať dajakú službu alebo dobrodenia z rúk svojich rodičov alebo od niektorého iného tvora, vždy to prijímala s vďačnosťou a vnútornou pokorou a prosila Pána, aby im odplatil dobrodenie, ktoré vykonali z lásky k Nej. Napriek tomu, že dosiahla vysoký stupeň svätosti a bola naplnená osvietením o Bohu a Jeho tajomstvách, predsa sa považovala za najposlednejšiu zo všetkých tvorov a kedykoľvek porovnávala, sebe vždy prisúdila najposlednejšie miesto zo všetkých. Pokladala sa za nehodnú i tej potravy, ktorú potrebovala pre zachovanie svojho života, hoci bola Kráľovnou a Paňou všetkého tvorstva.</p>

  <h2 id="toc_2">Poučenie, ktoré mi dala nebeská Kráľovná</h2>

  <p>385. Dcéra moja, kto viac dostal, má sa pokladať za tým väčšieho chudáka, pretože jeho dlh je tým väčší. Všetci sa majú pokorovať, lebo sami od seba nie sú ničím, ani nemôžu nič činiť alebo niečo vlastniť. Preto tí, ktorých Všemohúcnosť pozdvihla, nech sa pokorujú a považujú za obyčajný prach. Lebo ponechaní sami sebe, svojej ničote a nehodnosti, nech sa považujú tým viac za zadlžených a zaviazaných vďakou za to, čo sami nikdy nebudú môcť splatiť. Nech človek uzná svoje postavenie, lebo nikto nemôže povedať: Ja som sa sám učinil, sám si môžem predĺžiť alebo oddialiť život a smrť, sám udržujem svoju existenciu. Pán má v rukách celú jeho bytosť, i jej zachovanie; nech sa teda každý pred Ním pokoruje a ty, moja najdrahšia, nazabúdaj na tieto pravdy.</p>

  <p>386. Prajem si tiež, aby si ako veľký poklad vysoko cenila cnosť mlčanlivosti, ktorú som zachovávala od svojho narodenia. Najvyšší mi udelil svetlo, ktoré ma oboznámilo so všetkými cnosťami, ale ja som si veľmi obľúbila najmä túto cnosť a rozhodla som sa, že sa jej budem po celý čas svojho života pridržiavať ako spoločníčky a priateľky. Preto som ju verne zachovávala, hoci som mohla hovoriť hneď od okamihu svojho príchodu na svet. Nemierne a nerozvážne reči sú dvojsečný meč, ktorý zraňuje hovoriaceho i počúvajúceho, a tak dvoma smermi ničí lásku a prekáža jej vo všetkých cnostiach. Z toho môžeš poznať, ako veľmi uráža Boha neprávosť nerozvážnych a neslušných rečí a ako právom rečnenie a hlučné spory odcudzujú človeka duchu Božiemu a zakrývajú mu Jeho prítomnosť. Tí, ktorí veľa hovoria, nemôžu sa vyhnúť ťažkým hriechom (Prísl 10.19). Jedine s Bohom a Jeho svätými možno hovoriť bezpečne a aj to sa má diať s rozmyslom a opatrne. Pre tvory je ťažké, aby sa pridržiavali zlatej strednej cesty, lebo číha nebezpečie, že od správnych a potrebných slov vybočia k nedokonalému a zbytočnému rozprávaniu.</p>

  <p>387. Tomuto nebezpečiu sa vyvarujeme jediným spôsobom: smerujeme stále k opačnej krajnosti, snažme sa radšej byť v pohrúžení a mlčať. Skôr sebapozorovaním než nemiernym rozprávaním nájdeme strednú múdru cestu, na hovorenie len toľko, koľko je potrebné. Pamätaj si, duša moja, že nemôžeš vyhľadávať rozhovory s tvormi preto, aby si sa pobavila, bez toho, aby si neopustila Boha v tajnom vnútri svojej duše; a že to, čo nemôžeš urobiť bez hrubosti a urážky pri rozhovore s tvormi, nemáš činiť v stykoch s Pánom tvojím a Pánom všetkého. Zatvor svoje uši pred zvodnými rečami, ktoré by ťa mohli zviesť, aby si hovorila, čo nemáš; lebo nie je to cnostné, ak hovoríš viac, než ti tvoj Pán a Majster prikazuje. Poslúchaj jeho sväté zákony, ktoré tak dobrotivou rukou vpísal do tvojho srdca; tam načúvaj hlasu svojho Pastiera a odpovedaj Mu, jedine Jemu. Prajem si, aby si si vštepila do pamäti, že ak chceš byť mojou učeníčkou a spoločníčkou, musíš vynikať najmä v cnosti mlčanlivosti. Veľa uvažuj a zapíš si dnes túto náuku do svojho srdca, priľni stále viac k tejto cnosti, lebo si prajem najprv vidieť, že si utvrdená v mlčanlivosti a až potom ťa budem učiť hovoriť.</p>

  <p>388. Neodhováram ťa, aby si napomenula a utešila svoje dcéry a podriadených. Hovor tiež s tými, ktorí ti môžu dať dôkazy o tvojom Milom, a ktorí ťa môžu poučiť a roznietiť ťa Jeho láskou. Pri takých rozhovoroch získaš prospešnú mlčanlivosť pre svoju dušu, pretože nimi sa vzbudzuje hrôza a odpor voči rozhovorom s ľuďmi a naučíš sa nachádzať potešenie iba v rozhovoroch o žiadúcom večnom Dobre. Potom tvoja bytosť sa mocou lásky pretvorí na bytosť tvojho Milého, prudkosť tvojich vášní oslabne a dospeješ k tomu sladkému mučeníctvu, aké som i ja znášala, keď som si sťažovala na svoje telo a na môj smrteľný život, ktoré mi pripadali ako smutné väzenie, ktoré prekážali môjmu vzletu, ale nie mojej láske. Ó, dcéra moja, zabudni na všetky pozemské veci v úkryte svojho mlčania, napodobňuj ma so všetkou horlivosťou a zo všetkých síl, a tak dosiahneš ten stav, ku ktorému ťa tvoj Ženích pozýva. Tam začuješ tie slová plné útechy, ktoré ma podporovali pri bolestiach lásky: „Holubička moja, rozšír svoje srdce a dovoľ mi vstúpiť, moja vyvolená, do tej sladkej bolesti, lebo moje srdce je ranené tvojou láskou.“ Tak hovoril Pán ku mne a ty sama si to častokrát počula, lebo Jeho Velebnosť hovorí k tým, ktorí sú v samote a mlčaní.</p>

</body>

</html>