<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 18.</h1>

  <h2 id="toc_1">Pokračovanie o tajomstve počatia presvätej Márie, ako je popísané v druhej časti dvadsiatej prvej kapitoly Zjavenia svätého Jána</h2>

  <p>265. Ďalší text 21. Kapitoly Apokalypsy je tento:</p>

  <p>9 - A prišiel ku mne jeden zo siedmich anjelov, čo mali sedem čiaš naplnených poslednými siedmimi ranami a povedal mi: „ Poď, ukážem ti nevestu, Baránkovu manželku!“</p>

  <p>10- A v duchu ma preniesol na veľký a vysoký vrch a ukázal mi sväté mesto Jeruzalem, ako zostupuje z neba od Boha,</p>

  <p>11- ožiarené Božou slávou. Jeho jas bol podobný najdrahšiemu kameňu akoby krištáľovo čistému kameňu jaspisu.</p>

  <p>12- Malo veľké a vysoké hradby. Malo dvanásť brán a na bránach dvanásť anjelov a napísané mená dvanástich kmeňov synov Izraela.</p>

  <p>13- Tri brány boli od východu, tri brány od severu, tri brány od juhu, tri brány od západu.</p>

  <p>14- Hradby mesta mali dvanásť základných kameňov a na nich dvanásť mien dvanástich Baránkových apoštolov.</p>

  <p>15- Ten, čo so mnou hovoril, mal mieru zo zlatej trstiny na premeranie mesta, jeho brán a jeho hradieb.</p>

  <p>16- Mesto je postavené do štvorca: jeho dĺžka je taká istá ako šírka. Trstinou odmeral mesto a malo dvanásťtisíc stadií (honov). Jeho dĺžka, šírka i výška sú rovnaké.</p>

  <p>17- Zmeral aj jeho hradby. Mali stoštyridsaťštyri lakťov podľa ľudskej miery, ktorú anjel mal.</p>

  <p>18- Jeho hradby boli postavené z jaspisu a mesto samo bolo z rýdzeho zlata, podobné čistému sklu.“</p>

  <p>266. Počet anjelov, o ktorých evanjelista na tomto mieste hovorí, je sedem, zvláštnym spôsobom slúžia pri tróne Božom a obdržali poslanie i moc pre potrestanie niektorých hriechov ľudstva. Táto pomsta hnevu Všemohúceho (Apokalypsa 15,1) príde v posledných dobách sveta; ale to bude nový trest, najväčší aký kedy v dobe existencie smrteľníkov bol a môže byť. Pretože však tieto tajomstvá sú hlboko skryté a tiež mi neboli všetky zjavené, ani sa tohoto životopisu netýkajú, nezdá sa mi vhodné široko o nich hovoriť, radšej prejdem k tomu, čo užšie súvisí s mojou úlohou. Anjel, o ktorom svätý Ján hovorí, je ten, skrze ktorého Boh pomstí zvláštnym a hrozným trestom urážky spáchané proti Jeho svätej Matke; pretože šialený vzdor, s akým Ňou opovrhovali, roznietil hnev Všemohúceho. Pretože Najsvätejšia Trojica sa zaviazala, že poctí a vyvýši túto Kráľovnú nad všetkých ľudských tvorov i nad anjelov a dávala Ju tomuto svetu ako Zrkadlo Božstva a zvláštnu Prostrednicu smrteľníkov, Boh sám si vzal na starosť vykonať zvláštnu pomstu na kacíroch, bludároch a tupiteľoch i potrestanie za všetky urážky spáchané proti Nej, pretože ľudia Ju neoslavovali, neuznali a nectili v tomto stánku a nevyužívali toto neporovnateľné milosrdenstvo. Tieto tresty sú predpovedané svätej Cirkvi. Hoci tajomné slová Apokalypsy prísnosť týchto trestov halia do nejasnosti, predsa beda tým nešťastníkom, ktorých to postihne! Beda mne, ktorá som urážala Boha takého silného a mocného v trestoch! Som zdrvená pri očakávaní tých veľkých bied, ktorými sa tu hrozí.</p>

  <p>267. Anjel povedal evanjelistovi: „ Poď, ukážem ti nevestu, manželku Baránkovu“, atď. Anjel týmto výrokom vysvetlil, že sväté Mesto Jeruzalem, ktoré mu ukázal, je zasnúbená manželka Baránkova; týmto obrazným výrazom (ako som už povedala pod č. 248) poukazuje na najsvätejšiu Máriu, ktorú svätý Ján videl ako Matku alebo Ženu a ako Snúbenicu Baránkovu, t.j. Kristovu. Táto Kráľovná božským spôsobom zastávala a plnila oba tieto úrady. Bola nevestou Boha, tá jediná (Veľp. 6,8) a neporovnateľná, pre jej nedostižnú vieru a lásku, ktorými sa zasnúbenie začalo i dokončilo; a bola tiež Matka toho istého vteleného Pána, ktorému dala smrteľnú podstatu a telo, živiac Ho a starajúc sa Oň v jeho ľudskej existencii, ktorú vzal od Nej. Aby mohol vidieť a pochopiť také vysoké tajomstvá, bol evanjelista v duchu povznesený k vysokej svätosti a svetlu poznania, lebo bez vytrženia a povznesenia nad ľudskú slabosť nebol by schopný ich porozumieť práve tak ako my, nedokonalí, pozemskí a biedni tvorovia nemôžeme ich pochopiť pre tú istú príčinu . Tak vysoko povznesený potom, vraví: „ Ukázal mi mesto sväté, Jeruzalem, ako zostupuje z neba,“ lebo Mária nebola stvorená a vytvorená na zemi, na ktorej bola ako pútnička a cudzinka, ale v nebi, kde obyčajné pozemské látky boli vylúčené. Hoci hmota jej bytosti bola vzatá zo sveta, bola súčasne tak povznesená k nebeskej dokonalosti, aby bola vhodná pre založenie toho mystického Mesta podľa spôsobu nebeského a anjelského, ba božského, žiariaceho Božstvom.</p>

  <p>268. Preto dodáva: „ožiarené Božou slávou“, lebo najsvätejšia duša Márie bola obdarená veľkou účasťou na Božstve a jeho vlastnostiach, že keby bolo možné vidieť Ju v Jej podstate, zdala by sa ako žiariaca večným leskom Boha samého. Veľké a slávne veci sú povedané (Ž 86,3) v Cirkvi katolíckej o tomto Meste Božom a o lesku, ktorý obdržala od toho istého Pána, ale to všetko je nepatrné a všetky ľudské slová nestačia vyjadriť pravdu. Stvorený rozum, úplne prekonaný môže iba vyznať, že najsvätejšia Mária sa podieľa na Božstve viac, než môžeme pochopiť, vyznávajúc tým podstatu skutočnosti ako ich neschopnosť ducha vysloviť pravým spôsobom to, čo by rád povedal. Ona je utvorená v nebesiach a jedine ten Umelec, ktorý Ju utvoril, dokáže pochopiť Jej veľkosť, jedine On dokáže pochopiť Jej pôvod a príbuzenstvo, ktoré uzavrel s najsvätejšou Máriou zdokonalením Jej darov, aby sa podobali vlastnostiam Jeho nekonečnej veľkosti a Božstva.</p>

  <p>269. „Jeho jas bol podobný najdrahšiemu kameňu, akoby krištáľovo čistému kameňu jaspisu.“ Nie je tak ťažké pochopiť, ako sa mohla súčasne podobať dvom tak nerovnakým kameňom, ako je krištáľ a jaspis, ako je ťažké pochopiť, ako sa môže podobať Bohu. Ale z toho prirovnania môžeme si utvoriť istý pojem o tejto podobnosti Bohu. Jaspis iskrí a leskne sa mnohými rôznymi odtieňmi farieb, kým krištáľ vyniká jedinečnou čistotou priehľadnosti; oba dohromady tvoria vzácnu a krásnu rôznosť. Najčistejšia Mária pri Jej stvorení bola nadaná rôznosťou cností a dokonalostí, ktoré sama ruka Božia vybrala a vsunula do Jej duše. Tieto milosti a dokonalosti urobili Jej dušu podobnú najčistejšiemu krištáľu bez chyby alebo škvrny viny. Svojou čistotou a priehľadnosťou šírila úchvatné lúče Božstva ako krištáľ vystavený slnku. Zdá sa pohlcovať a opäť vyžarovať slnečné lúče, ako by bol sám slnko. Avšak tento krištáľojaspis trbliece sa mnohofarebnými odtieňmi, lebo Ona je dcérou Adamovou a iba tvor a všetok lesk Božstva, ktorý je v Nej, je iba účastenstvom. Hoci sa javí ako božské svetlo, predsa nie je časťou Jej prirodzenosti, ale iba poskytovaný a prepožičaný milosťou. Ona je skutočne iba tvor, urobený a vytvorený samotnou rukou Božou, ale takým spôsobom, aby bola vhodná stať sa Jeho Matkou.</p>

  <p>270. "Malo veľké a vysoké hradby. Malo dvanásť brán." Tajomstvá uzavreté za hradbami a bránami tohoto mystického Mesta, najsvätejšej Márie, sú také skryté a veľké, že ja, nevedomá a nepatrná žena ťažko môžem nájsť slová, aby som nimi vyjadrila, čo mi bolo ukázané. Musím však pokračovať: v prvom okamihu počatia presvätej Márie, keď sa Jej vo videní ukázal Boh, ako som to vyššie popísala (v č. 228 - 236), celá Najsvätejšia Trojica, akoby obnovovala predveké ustanovenia o Jej stvorení a vyvýšení, urobila akúsi zmluvu či kontrakt s touto Paňou bez toho, aby Jej o tom dala úplné poznanie. Pripadalo mi to, ako by sa tri Božské Osoby vospolok radili a hovorili jedna k druhej týmto spôsobom:</p>

  <p>271. "Patrí sa pre hodnosť našej Nevesty a Matky Slova, aby bola ustanovená za Kráľovnú a Paniu všetkého tvorstva. Okrem týchto darov a bohatstva Božstva, ktoré Jej udeľujeme pre Ňu samu, patrí sa, aby mohla podľa svojej ľubovôle udeľovať milosti a dobrodenia potrebné smrteľníkom, najmä tým, ktorí Ju budú vzývať a utiekať sa ako dietky pod Jej ochranu, aby obohacovala núdznych, zachraňovala hriešnikov, povznášala spravodlivých a vôbec poskytovala útočisko všetkým ľuďom. Aby Ju však všetko tvorstvo mohlo uznávať za svoju Kráľovnú a Paniu a za Pokladníčku našich nevyčerpateľných darov a nekonečnej štedrosti, Ona ich má rozdeľovať a Jej zveríme kľúče od našej vôle a nášho Srdca; Ona bude vo všetkých veciach Vykonávateľkou našich prianí voči ľuďom. Nadovšetko Jej dáme vládu nad drakom, naším nepriateľom i nad všetkými jeho spojencami, zlými duchmi. Nech sa boja Jej prítomnosti i Jej mena a v ňom nech sa premôžu a zničia ich podvody. Nech všetci smrteľníci, ktorí sa budú utiekať do tohto Mesta útočiska, nájdu v ňom istú a bezpečnú ochranu, zbavenú všetkej diabolskej hrôzy a jej nástrah."</p>

  <p>272. Bez toho, aby Pán zjavil duši najsvätejšej Márie, čo všetko je obsiahnuté v tomto ustanovení a návrhu, viedol Ju hneď v prvom okamihu k tomu, aby sa s veľkou láskou modlila a prihovárala za všetky duše, starala sa o to, aby im zaistila život večný, najmä tým, ktorí by sa za svojho života zverovali do Jej ochrany. Najsvätejšia Trojica Jej dala na vedomie, že Jej nič nikdy neodoprie pred svojím najspravodlivejším tribunálom; že má rozkazovať diablovi a že má moc svojimi rozkazmi vzďaľovať ho od duší, pretože Jej bude daná moc Všemohúceho. Avšak príčina tejto výsady Jej nebola oznámená, ani to, prečo obdržala všetky iné dary a táto príčina nebola žiadna iná, než že má byť Matkou Slova. Výrokom, že toto Mesto bolo obkolesené veľkou a vysokou hradbou, svätý Ján poukazuje na tieto Bohom dané prednosti Jeho Matky, že Ona bude tajným útočiskom, ochranou a obranou všetkých ľudí, u ktorej by všetci našli bezpečnosť pred svojimi nepriateľmi, ako v útočištnom meste a silnej pevnosti. Všetci synovia Adamovi sa majú utiekať k tejto mocnej Kráľovnej a Panej všetkého tvorstva a rozdávateľke všetkých pokladov nebeských milostí. Evanjelista hovorí, že hradby boli veľmi vysoké, pretože moc najčistejšej Márie na premoženie diabla a na pozdvihnutie duší je takí veľká, že podlieha jedine samotnému Bohu. Tak dobre je vyzbrojená pre to všetko a tak dobre je chránené a bezpečné toto Mesto pre Ňu samu a pre všetkých, ktorí u Nej hľadajú ochranu, že ich nemôžu rozboriť ani zliezť ani všetky moci stvorené Bohom, okrem Nej.</p>

  <p>273. "Malo dvanásť brán", lebo vstup do tohto svätého Mesta je voľný pre všetky národy a pokolenia bez výnimky a pozýva všetkých, takže táto Kráľovná milosrdenstva nikomu neodoprie sprostredkovanie, kto si bude žiadať, aby dosiahol dary a milosti a večnú slávu Najvyššieho. V bránach bolo dvanásť anjelov. Týchto dvanásť kniežat sú tí, o ktorých som sa zmienila predtým, že sú vybraní strážcami Matky vteleného Slova. Títo dvanásti anjeli okrem sprevádzania ich Kráľovnej mali za službu chrániť a brániť tie duše, ktoré vynikajú svojou zbožnosťou, úctou a láskou k Nej. Preto evanjelista hovorí, že ich videl v bránach onoho mesta; sú služobníci a akoby sluhovia, ktorí majú povzbudzovať a sprevádzať smrteľníkov, ktorí vchádzajú do brán zbožnosti, otvorených presvätou Máriou pre večnú blaženosť. Často ich posiela Mária s vnuknutiami a prispením, aby vytrhla z nebezpečia duše a telá tých, ktorí Ju vzývajú a sú Jej oddaní služobníci.</p>

  <p>274. Evanjelista pokračuje: „A napísané mená dvanástich kmeňov synov Izraela“, pretože anjeli dostávajú svoje mená podľa poslania a služby, ktoré majú konať na zemi. Evanjelista hovorí, že títo anjeli majú mená dvanástich izraelských pokolení, pretože týchto dvanásť kniežat je zvlášť pridelené k službe Kráľovnej nebies, aby napomáhali k spaseniu ľudí, a pretože všetci vyvolení sú zahrnutí v dvanástich izraelských pokoleniach, tvoriacich svätý ľud Boží. Každému pokoleniu z tých dvanástich je pridelený jeden anjel. Pod ich dozorom a ochranou sú všetci zo všetkých národov a pokolení, ktorí vchádzajú do nebeského Jeruzalema bránami príhovorov najsvätejšej Márie.</p>

  <p>275. Žasla som nad týmto povýšením najčistejšej Márie a že Ona má byť Prostrednicou a bránou všetkých predurčených a tu mi bolo dané na vedomie, že tieto výsady patria tej, ktorá ako Matka Kristova mala vykonať veľké veci pre ľudí spoločne so svojím synom, lebo Ona Mu dala zo svojej najčistejšej krvi a podstaty telo, v ktorom trpel a vykúpil ľudí. Pre Jej blízke spojenie s Jeho telom a krvou, Ona akoby trpela a zomrela v Kristovi a keď Ho sprevádzala dobrovoľne z vlastnej vôle pri Jeho utrpení a smrti a trpela s Ním, podľa svojich síl s nebeskou pokorou a statočnosťou. Tak ako spolupôsobila v Jeho utrpení a obetovala sa za ľudské pokolenie, tak ten istý Pán ju urobil podielničkou na svojej vykupiteľskej dôstojnosti a zveril Jej zásluhy a ovocie vykúpenia, aby ich svojou rukou rozdávala vykúpeným. Ó, podivuhodná Pokladníčka Božia! Aké bezpečné sú v Tvojich nebeských a štedrých rukách poklady Všemohúceho! Preto toto Mesto "má tri brány od východu, tri brány od západu, tri brány od severu, tri brány od juhu." Tieto tri brány na štyroch stranách, zodpovedajúce štyrom štvrtinám sveta, pozývajú všetkých smrteľníkov, aby sa priblížili k Tomu, ktorý Je Stvoriteľom všetkých, totiž Otec, Syn a Duch Svätý. Každá z týchto troch Osôb si praje a ustanovuje, aby Mária mala v moci brány na požadovanie božských pokladov pre smrteľníkov. Hoci je iba jeden Boh v troch Osobách, každá Osoba zvlášť priznáva voľný vstup tejto najčistejšej Kráľovnej, aby pred tribunálom tejto nemeniteľnej a trojjedinej Bytosti mohla sa prihovárať, dožadovať a prijímať dary a milosti pre tých, ktorí sa na tomto svete utiekajú k Nej a ctia Ju. Pretože každým smerom je nie jedna, ale tri brány, nebude mať výhovorku žiaden smrteľník, nech je kdekoľvek vo vesmíre, alebo z ktoréhokoľvek národa a pokolenia, lebo vchod do voľne prístupných otvorených brán mesta je taký ľahký. Ak niekto zanedbá vojsť, nie je to preto, že brány mu zamedzovali vstup, ale preto, že on sám otáľal a neprial si hľadať bezpečie. Čo potom povedia neverci, bludári, pohani a ako sa ospravedlnia zlí kresťania a zatvrdnutí hriešnici? Keď nebeské poklady sú v rukách našej Matky a Panej a Ona nás stále volá a prostredníctvom svojich anjelov žiada a keď nám otvára nie jednu, ale veľa brán do neba, ako je to možné, že toľkí mnohí ostávajú vonku a tak málo ich vchádza tými bránami?</p>

  <p>276. "Hradby mesta mali dvanásť základných kameňov a na nich dvanásť mien dvanástich Baránkových apoštolov." Tie pevné a neochvejné základy, na ktorých Boh vystavil sväté Mesto Márie, svojej Matky, to sú jej čnosti, riadené a odmerané v Nej Duchom Svätým. Hovorí sa, že ich je dvanásť, čo sa zhoduje s menami apoštolov, aby sa videlo, že je založená na vynikajúcej svätosti apoštolov, ktorí sú vodcami medzi svätými. Lebo podľa Dávidovho výroku základy Božieho mesta sú postavené na dvanástich svätých horách a obrátené zase: svätosť a múdrosť Márie založila a upevnila apoštolov po smrti a nanebovstúpení Krista. Hoci vždy bola ich Učiteľkou a vzorom, predsa v tom čase iba Ona bola hlavnou podporou počiatočnej Cirkvi. Pretože bola pre tento úrad určená a obdarená primeranými čnosťami a darmi od okamihu Jej nepoškvrneného Počatia, preto apoštolov nazývajú dvanástimi základmi tohoto Mesta Božieho.</p>

  <p>277. "Ten, čo so mnou hovoril, mal mieru zo zlatej trstiny na premeranie mesta, jeho brán a jeho hradieb..." Týmto meraním evanjelista poukazuje na veľké tajomstvo dôstojnosti, milostí, darov a zásluh, ktoré v sebe mala Matka Božia. Hoci rozmery dôstojnosti a darov, ktoré Jej Všemohúci udelil, boli nesmierne veľké, boli predsa v medziach možnosti a boli dobre odmerané. "Jeho dĺžka je taká istá ako šírka." Na všetkých stranách je dobre, rovnomerne vytvorená, bez akejkoľvek známky nedostatku, nerovnosti alebo neporovnanosti. Nebudem sa rozpisovať o tom, ale poukazujem na to, čo o tom postupne poviem v tomto Jej životopise. Prajem si však zmieniť sa, že miera dôstojnosti, zásluh a milostí najsvätejšej Márie nebola žiadna iná, než človečenstva Jej najpožehnanejšieho Syna, spojeného s Božským Slovom.</p>

  <p>278. Evanjelista nazýva človečenstvo Kristovo "trstinou", pretože vzal na seba krehkosť našej slabej telesnej prirodzenosti a "zlatou" pre Jeho Božstvo. V súhlase s dôstojnosťou pravého človeka, Bohočloveka Krista a primerane s darmi a zásluhami vteleného Boha, tiež Jeho najsvätejšej Matke bola odmeraná. On to bol, ktorý Ju meral podľa Seba a Ona, zmeraná, aj javila sa v Jej úrade Matky vyvýšená k dôstojnosti, ktorá sa zhodovala s Jeho. V dĺžke svojich darov a milostí aj v ich šírke, vo všetkých veciach sa javila dobre primeraná, bez akejkoľvek chyby. Vôbec sa nemohla rovnať svojmu najsvätejšiemu Synovy rovnosťou, ktorú učenci nazývajú matematickou, lebo Kristus, náš Pán, bol pravý Boh a pravý človek, kým Ona bola iba tvor a teda tá miera nekonečne prevyšovala to, čo sa s ňou meralo; predsa však bola najčistejšia Mária prispôsobená do istej podstaty a pomeru k svojmu božskému Synovi. Práve tak, ako nič nechýbalo Jemu, čo odpovedá a prináleží Jeho dôstojnosti ako pravému Synovi Božiemu, tak ani Jej nič nechýbalo, ani nebolo žiadnej chyby v tom, čo Jej prináležalo ako Matke toho istého Boha a to takým spôsobom, že ona ako Matka Božia a Kristus ako Syn Boží obdržali v rovnakom pomere dôstojnosť, milosť, dary a zásluhy. V Kristovi nebola stvorenej milosti, ktorá by nebola v príslušnom pomere tiež v Jeho najčistejšej Matke.</p>

  <p>279. Evanjelista hovorí: "Trstinou odmeral Mesto a malo dvanásťtisíc (honov) stadií." Táto miera, hon a počet "dvanásťtisíc", ktorou nebeská Kráľovná bola zmeraná v dobe Jej počatia, znamená najvznešenejšie tajomstvá. Evanjelista nazýva "stadium" dokonalú mieru, ktorou sa meria výška svätosti predurčených, čím poukazuje k milostiam a darom, ktoré Boh vo svojej večnej Predvídavosti ustanovil poskytovať cez vteleného Syna, prispôsobil a predurčil tieto dary s nekonečnou spravodlivosťou a milosrdenstvom. Týmito stádiami potom merajú všetkých svätých aj výšku ich cností a zásluh. Najnešťastnejší bude ten, kto nedosiahol túto mieru a nemôžu ho zmerať, keď ho Pán bude merať. Číslo dvanásťtisíc je použité, aby zahrňovalo všetkých ostatných vyvolených a predurčených. Na čele týchto tisícov je dvanásť apoštolov, ako dvanásť kniežat katolíckej Cirkvi. Podobná zmienka je o nich v siedmej kapitole Apokalypsy pod vodcovstvom dvanástich izraelských pokolení. Všetci vyvolení sa musia podrobiť učeniu apoštolov o Baránkovi, ako som sa predtým zmienila (v č. 275).</p>

  <p>280. Podľa toho všetkého možno odhadnúť veľkosť toho Božieho Mesta, presvätej Márie. Lebo keď si predstavíme, že stadium meria najmenej 125 krokov a mesto, ktoré sa rozkladá 12 000 honov či stadií na všetky štyri strany a toľko isto do výšky, musíme uznať, že má naozaj obrovské rozmery. Tá miera i počet stadií všetkých predurčených dohromady rovná sa našej blahoslavenej Panej, najsvätejšej Márií; ich dĺžka, šírka a výška nie je väčšia než Jej, lebo Ona, ktorá má byť Matkou samého Boha a Kráľovnou a Paňou všetkého tvorstva, vyrovnala sa im všetkým spojeným do jedného mohutného zástupu. Ona samotná obsahovala viac, než všetky ostatné tvory.</p>

  <p>281. "Zmeral aj jeho hradby, mali stoštyridsaťštyri lakťov podľa ľudskej miery, ktorú anjel mal." Táto miera hradieb Mesta Božieho nebola ich dĺžka ale výška, lebo dĺžka i šírka mesta bola dvanásť tisíc stadií, tvoriac pravidelný štvorec; zaiste bol teda potrebné, aby hradby okolo mesta boli ešte dlhšie, aby obohnali mesto. Miera stoštyridsaťštyri lakťov (mohli mať hocijakú dĺžku), bola by zaiste príliš krátka pre mesto takej rozlohy, táto miera by sa veľmi dobre hodila na výšku hradieb a bola by primeraná pre bezpečnosť i obranu tých, ktorí v ňom bývajú. Tá miera ich výšky naznačuje bezpečnosť všetkých darov a milostí, ktoré Všemohúci udelil najsvätejšej Márii ako prislúchajúcu Jej dôstojnosti a svätosti. Aby to bolo zreteľnejšie, hovorí sa, že výška bola stoštyridsaťštyri lakťov, nerovné číslo, vzťahujúce sa na tri hradby; jednu vysokú, druhú prostrednú a tretiu nízku, zodpovedajúce činnosti Kráľovnej nebies vo veľkých, obyčajných i nepatrných veciach. Nie že by snáď v Nej bolo niečo nepatrné, ale pretože predmet týkajúci sa Jej činnosti bol rôzny a také boli skutočne tiež Jej činy. Niektoré boli zázračné a nadprirodzené, iné patrili do okruhu mravných cností a tieto zase boli buď vnútorné alebo vonkajšie. Ona ich všetky konala s takou úplnosťou a dokonalosťou, že nezanedbala ani ten najnepatrnejší a bez toho, aby posledné boli menej presné ako prvé. Všetky konala s takou vznešenou svätosťou a s takým úplným súhlasom Pána, že bola meraná podľa miery Jej najsvätejšieho Syna, ako v prirodzenom, tak i nadprirodzenom obore svojho života. Bola to miera samotného Boho-človeka, Anjela veľkej rady, prevyšujúca všetkých ľudí i anjelov. S Ním Ona, ako Jeho Matka bola vyvýšená nad nich, primerane k Jej dôstojnosti. Evanjelista pokračuje takto:</p>

  <p>282. "Jeho hradby boli postavené z jaspisu." Najviac bijú do očí a pútajú zrak pozorovateľa mestské hradby. Tá rôznosť farieb a odtieňov, ktorými sa vyznačuje tu zmienený jaspis, ako tvoriaci hradby Márie, toho Mesta Božieho, prezrádzajú nevýslovne hlbokú pokoru, ktorá priodiala a prenikla všetky prednosti a milosti tejto Kráľovnej. Lebo hoci bola dôstojná Matka Stvoriteľa vyňatá z každej škvrny hriechu a nedokonalosti, ukazuje sa zraku smrteľníkov ako závislá a ukrytá v tieni obyčajných zákonov, ktorým sú dcéry Adamove podrobené; lebo Ona sa podrobovala trestom a potrebám obyčajného života, ako to neskôr popíšem. Napriek tomu, že táto jaspisová stavba na pohľad ukazovala odtiene farieb ostatného ženského pokolenia, mala tiež slúžiť na neprekonateľnú obranu mesta. Vnútri, ako evanjelista píše, "mesto samé bolo z rýdzeho zlata, podobné čistému sklu", lebo ani pri utváraní najsvätejšej Márie, ani neskôr v Jej najnevinnejšom živote, nikdy nedopustila, aby nejaká škvrna mohla zatieniť Jej krištáľovú čistotu. Lebo tak ako keď nejaká škvrna alebo chyba, i keby mala len veľkosť atómu, dostane sa do skla pri jeho výrobe, nikdy z neho nezmizne tak, aby po nej nezostala žiadna viditeľná stopa a vždy bude na prekážku priehľadnosti a čistote, tak podobne i keby najčistejšia Mária bola pri svojom počatí postihnutá nejakou chybou alebo škvrnou dedičného hriechu, bola by táto škvrna vždy viditeľná a kazila by Jej krištáľovú čistotu a priehľadnosť. Nebola by čistým zlatom, keby Jej svätosť a dary boli oslabené dedičným hriechom, ktorý by zmenšoval jeho rýdzosť o mnoho karátov. Z toho plynie, že toto Mesto bolo "rýdze zlato, podobné čistému sklu", pretože Ona bola najčistejšia, podobná Bohu.</p>

</body>

</html>