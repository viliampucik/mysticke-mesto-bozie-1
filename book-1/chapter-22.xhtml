<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 22.</h1>

  <h2 id="toc_1">Ako svätá Anna zachovala Mojžišov zákon o pôrode dieťaťa a ako sa správala najsvätejšia Mária v útlom detstve</h2>

  <p>345. Predpis zákona, uvedený v dvanástej kapitole tretej knihy Mojžišovej (Levitikus) nariaďoval, že každá žena, ktorá dala život dcére, má byť dva týždne považovaná za nečistú a má byť v stave očisťovania šesťdesiat dní po pôrode, teda dvojnásobnú dobu, ako sa vyžadovalo v prípade syna. Po dokončení dní očisťovania má sa predstaviť v chráme, aby obetovala ročného baránka za dcéru alebo syna a tiež holúbka alebo hrdličku ako obetu za hriech. Toto sa malo vykonať pred dverami stánku prosiac kňaza, aby ich obetoval Pánovi a modlil sa za ňu, a potom bola pokladaná za čistú. Pôrod svätej Anny bol čistý a nepoškvrnený, ako sa patrilo na jej nebeskú dcéru, kde tiež matka mala podiel v jej čistote. Hoci v dôsledku toho nebolo potrebné zvláštne očisťovanie, svätá Anna sa predsa podrobila povinnosti zákona do posledného bodu. Nepodliehala síce jeho povinnostiam, ale pokladala si to za povinnosť s ohľadom na ľudí.</p>

  <p>346. Keď uplynulo šesťdesiat dní očisťovania, svätá Anna sa odobrala do chrámu s mysľou roznietenou vrúcnosťou nesúc v náručí dieťatko, svoju blahoslavenú dcéru. S obeťou predpísanou zákonom a sprevádzaná nespočetnými anjelmi prišla ku chrámovej bráne a hovorila tam s veľkňazom, ktorým bol Simeon, ten obyčajne trávil veľa času v chráme a bol potešený, že sa mu dostala príležitosť vidieť dieťatko Máriu, a to nielen keď bola obetovaná a zasvätená Pánovi v chráme, ale aj pri iných príležitostiach. Hoci tento svätý kňaz nevedel úplne pri všetkých tých príležitostiach o dôstojnosti našej nebeskej Panej, ako neskôr poviem (č. 423, 710, 742), predsa vždy cítil v duši veľké pohnutie a akýsi neznámy pocit, že toto dieťatko je veľké pred Božou tvárou.</p>

  <p>347. Svätá Anna mu podala baránka s hrdličkou a ešte niektoré ďalšie dary a so slzami ho pokorne požiadala, aby sa za ňu i za jej dieťa modlil, aby im Pán Boh odpustil všetky poklesky, ktorými sa snáď previnili. Boh zaiste nemal čo odpúšťať dcére a matke, ktoré boli také milosťou plné; ale cítil sa povinný odmeniť tú pokoru, s akou napriek svojej svätosti sa predstavili ako hriešnice. Svätý kňaz prijal obetné dary a jeho duch bol roznietený a pohnutý na neobyčajnú radosť. Dbal o to, aby navonok nič neprejavil, uvažoval v sebe a povedal si: "Aký zvláštny pocit mám vo svojom vnútri? Či sú snáď tieto ženy matkami Mesiáša, ktorý má prísť?" Pohnutý týmto radostným očakávaním preukazoval im veľkú priazeň. Blahoslavená matka Anna vošla do chrámu nesúc svoju presvätú dcérušku na rukách a slziac pohnutím obetovala ju s najvrúcnejšou láskou Pánovi, lebo iba ona na celom svete vedela, aký poklad jej bol zverený.</p>

  <p>348. Svätá Anna obnovila sľub, ktorý už predtým zložila, že svoje prvonarodené dieťa venuje chrámu, akonáhle dospeje do patričného veku. Pri tomto obnovení sľubu bola osvietená novými milosťami a ochotou od Najvyššieho a v srdci počula tajný hlas, ktorý ju nabádal, aby splnila svoj sľub a obetovala svoje dieťatko vo veku troch rokov. Bola to akoby ozvena hlasu najsvätejšej Kráľovnej, ktorá sa svojimi modlitbami dotkla Božieho Srdca, aby sa ozval vo vnútri jej matky. Lebo keď obe vošli do chrámu, omilostené dieťa uzrelo telesnými očami jeho veľkosť a nádheru, určenú pre uctievanie Boha a klaňanie sa Jemu, pocítilo zvláštne účinky Ducha a prialo si padnúť v chráme na tvár, pobozkať podlahu a klaňať sa Pánovi. Pretože to však nemohla uskutočniť viditeľnými úkonmi, nahradila tento nedostatok vnútornou horlivosťou a klaňala sa a velebila Pána s vrúcnejšou láskou a hlbšou pokorou, než kedy dosiaľ alebo potom ktorý tvor mohol urobiť. Oslovila Pána vo svojom srdci a predniesla túto modlitbu:</p>

  <p>349. "Najvyšší a nevystihnuteľný Bože, Kráľ a Pán môj, hodný všetkej slávy a úcty, ja biedny prach, ale tiež Tvoj tvor, klaniam sa Ti v chráme, na tomto svätom mieste. Chválim a vyvyšujem Ťa pre Tvoju nekonečnú Bytosť a dokonalosti a vzdávam Ti vďaky, nakoľko moja bezvýznamnosť zasluhuje, aby si si ju povšimol. Lebo si mi ráčil dovoliť, aby som svojimi očami uvidela tento svätý chrám a dom modlitby, kde tvoji svätí proroci a moji praotcovia sa Ti klaňali a velebili Ťa a kde Tvoje dobrotivé milosrdenstvo spôsobilo tak veľa zázrakov a tajomstiev v ich prospech. Príjmi ma, ó Pane, aby som Ti mohla slúžiť v tomto svätom dome podľa Tvojej svätej vôle."</p>

  <p>350. Tak Tá, ktorá bola Kráľovnou neba a vesmíru, obetovala sa akoby bola najnižšia otrokyňa Pána. Ako na dôkaz, že Najvyšší túto obeť prijal, z neba prúdilo neobyčajné jasné svetlo, obklopilo matku i dieťa a plnilo ich novým leskom milosti. Svätá Anna bola znovu upozornená, že o tri roky bude očakávaná, aby obetovala chrámu svoju dcéru; bolo jej dané na vedomie, že radosť, s akou očakáva túto obeť Boh a láska, s akou to nebeské dieťa túžilo po jej uskutočnení, by nedovolila ďalší odklad. Jej svätí anjeli strážni a nesčíselní ďalší, ktorí boli prítomní pri tejto udalosti, spievali najsladšie piesne chvály Pôvodcovi týchto divov; ale oni nemali dokonalejšiu vedomosť o týchto udalostiach ako svätá Anna alebo jej presvätá Dcéra, ktoré vnútorne videli duchovné veci a navonok cítili to, čo v týchto veciach podliehalo zmyslom. Svätý Simeon videl iba nejasne ono zmyslové svetlo. Potom svätá Anna, bohatá vo svojom Poklade a obdarená novými darmi od Najvyššieho Boha, navrátila sa domov.</p>

  <p>351. Starý had ostražito pozoroval všetky tieto udalosti. Ale Pán skryl pred ním to, čo nemal vedieť a dovolil mu získať iba toľko vedomostí, koľko bolo potrebné, aby sa prekazili jeho vlastné túžby na zničenie iných, a koľko mohlo stačiť, aby sa z neho stal nástroj na uskutočňovanie tajných súdov Božích. Tento nepriateľ mal plno domnienok o neslýchaných veciach, ktoré sa mali diať s touto matkou a dieťaťom. Keď však videl, že priniesli do chrámu obete a ako ostatné hriešnice zachovali predpisy zákona, ba aj prosili kňaza za odpustenie ich hriechov, oklamalo ho to a jeho zúrivosť sa uspokojila, lebo veril, že táto matka i dcéra boli obyčajného druhu, hoci môžu byť dokonalejšie a svätejšie ako iné ženy.</p>

  <p>352. So vznešeným dieťatkom sa zachádzalo ako s inými deťmi toho istého veku. Mala obvyklú potravu, ale menej; a tiež Jej spánok bol taký, hoci rodičia dbali o to, aby dlhšie spala. Nebola na ťarchu, ani nikdy neplakala zo samej rozmrzenosti, ako to robievajú iné dietky. Mária bola veľmi roztomilá a nepôsobila nikomu obtiaže. Nebudilo žiaden obdiv, že v tom ohľade nekonala tak, ako iné deti, lebo často plakala a vzdychala (pokiaľ to Jej vek a dôstojnosť ako Kráľovnej a Panej dovoľovali) pre hriechy sveta a za jeho vykúpenie príchodom Spasiteľa. Obyčajne i ako dojča mala príjemný vzhľad zmiešaný s vážnosťou a zvláštnym majestátom, ktorý nikdy neukazoval nejakú detinskosť. Niekedy sa nechala pohladiť, hoci tajným vplyvom a s istou vonkajšou prísnosťou vedela potlačovať nedokonalosť spojenú s takým lichotením. Jej múdra matka Anna opatrovala svoje dieťa s neporovnateľnou starostlivosťou a jemnou nežnosťou; tiež Jej otec Joachim ju miloval ako otec i svätec, aj keď ešte vtedy nevedel o tajomstve, ktoré sa Jej týkalo. Dieťatko zo svojej strany prejavovalo k nemu zvláštnu lásku, ako k tomu, ktorého poznala ako svojho otca a veľmi milého Bohu. Hoci dovolila otcovi viac prejavovať nežnosť, než iným, Boh predsa však naplnil otca i iných takou zvláštnou úctou a šetrnosťou k Tej, ktorú vyvolil za svoju Matku, že i jeho čistá otcovská láska sa navonok prejavovala s najväčšou skromnosťou a zdržanlivosťou.</p>

  <p>353. Kráľovná ako dojča bola vo všetkých veciach veľmi dobrotivá, dokonalá a obdivuhodná. Hoci svoje útle detstvo prežila podľa obyčajného prirodzeného zákona, to nijako neprekážalo vplyvu milosti. Keď spala, nikdy neboli prerušované Jej vnútorné úkony lásky a všetky iné cvičenia jej mocností, ktoré nie sú závislé od vonkajších zmyslov. Možno aj iné tvory majú túto zvláštnu prednosť, keď im ju božská moc udelí; isté však je, že u Tej, ktorú Boh vyvolil za svoju Matku a za Kráľovnú všetkého tvorstva, rozšíril túto zvláštnu výsadu nad všetku predošlú i nasledujúcu mieru všetkých ostatných tvorov a nad všetok pojem každého stvoreného ducha. Boh hovoril k Samuelovi a iným svätým a prorokom v spánku (I.Kr. 3,4) a mnohým dal tajomné sny alebo videnia (Gen. 37,5,9), lebo Jeho Všemohúcnosť môže ľahko osvietiť myseľ bez činnosti zmyslov v prirodzenom spánku alebo v extatickom vytržení; v oboch prípadoch zmysly sú nečinné, ale duša počuje i bez činnosti, prijíma a vykonáva veci Ducha. Týmto pravidlom sa riadila Kráľovná od okamihu svojho počatia až po dnes a po celú večnosť, pretože v Nej v dobe Jej pozemského putovania nebola činnosť milosti prerušovaná alebo občasná, ako býva u iných tvorov. Keď osamela alebo keď ju uložili k spať, čo bolo veľmi krátko zaoberala sa rozjímaním o tajomstvách a vznešenosti Najvyššieho, požívaním božských videní a rozhovorov s Bohom. Taktiež veľmi často hovorila s anjelmi. V nasledujúcej kapitole poviem o tom, ako sa Jej zjavovali a aké mali vynikajúce dokonalosti.</p>

  <p>354. Moja Kráľovná a nebeská Pani, ak Ti to nebude na ťarchu, vypočuj ako dobrotivá Matka moje nerozumné slová: rada by som požiadala Tvoju láskavosť, aby si mi vysvetlila niektoré pochybnosti, ktoré mi napadli pri tejto kapitole. Ak moja nevedomosť a smelosť bude presahovať medze, vtedy namiesto odpovedi, Pani moja, ma s materinskou dobrotivosťou pokarhaj. Moja pochybnosť je: Či si vo svojom útlom detstve cítila potreby a hlad, aké cítia prirodzené dojčatá? A ak si ich cítila, ako si trpela týmito znepokojujúcimi obtiažami ? Ako si žiadala o potravu a inú potrebnú pomoc, keď si bola tak obdivuhodne trpezlivá, že si si nepomáhala slzami, ktoré iným nemluvňatám slúžia ako reč a slová? Taktiež neviem, či ťažkosti tohto veku nespôsobili Tvojej vznešenosti veľkú únavu a omrzenosť, napríklad keď Tvoje panenské telo obliekali a vyzliekali, ako nemluvniatka bývajú, kŕmenie potravou a znášanie iných vecí tohto veku? Iné deti sa im však podrobujú tak, že nemajú rozum, kým Tebe, Pani, nič nebolo tajné. Keď ťa vidím ako vekom dieťa a predsa ako dospelú a schopnú posudzovať veci, zdá sa mi to takmer nemožné, aby - čo sa týka Tvojho ošetrovania, pokiaľ si bola nemluvňaťom - neboli žiadne obtiaže a nepohodlia v dobe, miere alebo v iných okolnostiach. Tvoja nebeská múdrosť Ťa učila, aby si zachovala dôstojnosť a pokoj, ale pritom si neprejavovala svoje potreby a požiadavky plačom nemluvňaťa, alebo ústnymi slovami ako dospelá, tak nemohli vedieť o všetkých Tvojich potrebách a nemohli s Tebou zaobchádzať ako s nadanou rozumom. Ani Tvoja matka nemohla vedieť o všetkých týchto veciach a nemohla zaobstarať všetko, čo bolo potrebné, keď nepoznala čas ani spôsob, ako vo všetkých veciach obslúžiť Tvoju Vznešenosť. Všetko toto uvažovanie budí vo mne obdiv a túžbu dozvedieť sa skryté tajomstvá.</p>

  <h2 id="toc_2">Odpoveď a poučenie Kráľovnej nebies</h2>

  <p>355. Dcéra moja, pretože si plná zvedavosti, vysvetlím ti všetko s plnou láskavosťou. Je síce pravda, že som bola obdarená milosťou a schopnosťou užívať rozum od prvého okamihu svojho počatia, ako som ti často ukázala; a znášala som obtiaže nemluvniat a vychovávali a obsluhovali ma ako iné deti takého veku. Cítila som hlad, smäd, ospalosť a iné telesné schopnosti (slabosti) a ako dcéra Adamova bola som podrobená týmto náhodilým potrebám, lebo to bolo práve to, v čom som mala napodobniť svojho svätého Syna, ktorý sa tiež podrobil týmto ťažkostiam a nedostatkom, aby získal tým viac zásluh, aby bol príkladom k nasledovaniu pre všetkých ostatných smrteľníkov. Pretože som bola riadená milosťou Božou, jedlo a spánok som používala s mierou, len natoľko, koľko bolo potrebné pre vzrast a pre zachovanie života a zdravia. Nezriadenosť v týchto veciach je nielen proti cnosti, ale i proti blahu samotnej prirodzenosti, ktorú to ohrozuje i ničí. Pretože som mala útlu sústavu, hlad a smäd som cítila bolestnejšie, než iné deti a nedostatok potravy bol pre mňa nebezpečnejší. Ale ak mi dali potravu v nesprávnej dobe alebo bez miery, znášala som to trpezlivo, kým som nejakým vhodným znamením nemohla prejaviť svoje potreby. Potrebu spánku som cítila menej, a to kvôli príležitosti, ktoré mi poskytoval pre prítomnosť a nebeské rozhovory s anjelmi.</p>

  <p>356. Nespôsobovalo mi bolesti, že som bola zabalená do šiat a zaviazaná, ba naopak, spôsobovalo mi to veľa radosti, pretože božským osvietením som poznala, že vtelený Pán bude najpotupnejšie zviazaný a zomrie najukrutnejšou smrťou. Kedykoľvek v detstve som bola sama, položila som sa v podobe kríža a modliac sa napodobňovala Ho, lebo som vedela, že môj Milovaný zomrie v takej polohe, aj keď som vtedy ešte nevedela, že ten Ukrižovaný bude mojím Synom. Pri všetkých útrapách, ktoré som od svojho narodenia prežila, bola som odovzdaná a spokojná, pretože som mala stále na mysli jednu myšlienku a prajem si, aby si aj ty na ňu pamätala. A to je: aby si vo svojom srdci a v duši uvažovala o tých pravdách, ktoré som ja videla, aby si si tak mohla vytvoriť správny úsudok o všetkých veciach prikladajúc každej iba toľko uznania a ceny, koľko si zasluhuje. V tomto ohľade sú Adamove dietky väčšinou plné chýb a zaslepenosti, ale ja si prajem, dcéra moja, aby si im v tom nebola podobná.</p>

  <p>357. Akonáhle som sa narodila na tento svet a uzrela svetlo, ktoré na mňa svietilo, cítila som účinky živlov, vplyv planét a hviezd zeme, ktorá ma niesla, pokrmov, ktoré ma zachovávali a všetkých ostatných vecí tohoto života. Vzdávala som vďaky Pôvodcovi všetkých týchto vecí a uznávala som, že svoje diela a dobrodenia mi udeľoval z dobrej vôle a nie ako z povinnosti, ako by mi ich dlhoval. Preto kedykoľvek mi chýbalo niečo zo životných potrieb, zostala som spokojná a pokojná a považovala som to za odôvodnené a pre mňa primerané, lebo som si nezaslúžila žiaden dar a právom som mohla byť zbavená všetkých. Preto ak som toto uznávala, potvrdzovala som tým iba pravdu, ktorú žiaden ľudský rozum nemôže neuznávať alebo popierať. Kde majú smrteľníci rozum, alebo ako užívajú svoju súdnosť, keď pre odopretie vecí, po ktorých túžia a ktoré by im hádam ani neboli na úžitok, zarmucujú sa a zúria proti iným, ba i proti Bohu, ako by ich Jeho ruka v niečom ukracovala? Nech sa pýtajú, aké poklady a bohatstvo mali prv, ako sa narodili? Aké služby preukázali Bohu, aby si niečo zaslúžili? A keď nemôže niečo vzniknúť z ničoho a keď si nemohli zaslúžiť ani svoje bytie, ktoré obdržali, akú potom má Boh povinnosť, aby zachoval to, čo im bolo dané úplne dobrovoľne? Že Boh stvoril človeka, to nespravil pre svoj prospech; ale pre človeka je to dobrodenie, a to také veľké dobrodenie, aké veľké je jeho bytie, ktoré mu bolo udelené a také vysoké, ako je predmet, pre ktorý mu bolo udelené. A keď človek už za to, že bol stvorený, je toľko povinný, že to nikdy nemôže zaplatiť, povedz mi, akého práva sa môže teraz dovolávať pre svoje zachovanie? Či neobdržal svoje bytie bez všetkej zásluhy a či ho mnohokrát nepremrhal? Ako môže požadovať záruku a záväzok k zaisteniu hojnosti?</p>

  <p>358. Ak boli prvé záležitosti a konanie zálohou a dlhom, ktorý na seba človek uvalil, ako sa môže s takou netrpezlivosťou domáhať dobrodenia? A keď napriek všetkému tomu zvrchovaná dobrota Stvoriteľova milostivo ho zaopatrila tým, čo potrebuje, prečo by sa mal rozčuľovať pre žiadosť zbytočných vecí? Ó, dcéra moja, aký je to mrzký neporiadok a aká opovrhnutiahodná slepota smrteľníkov! Za to, čo im Pán dobrovoľne dáva, Mu neďakujú, alebo ani Mu nedajú uznanie a pre to, čo im právom a niekedy nanajvýš milosrdne odoprie, sú nepokojní a pyšne žiadostiví a snažia sa obstarať si to nespravodlivými a zakázanými prostriedkami vrhajúc sa do záhuby, ktorá pred nimi uteká. Jediný prvotný hriech, ktorého sa človek dopustil, stačil pre zrušenie ľudského práva na priazeň a služby všetkých ostatných tvorov; a keby ich Pán sám nezadržoval, vrhli by sa s pomstou na človeka a odopreli by mu poskytovanie služby a pomoci pre zachovanie jeho života. Nebesá by mu odopreli svoje svetlo a blahodarný vplyv, oheň by mu odoprel svoje teplo, vzduch by prestal slúžiť na dýchanie a všetky ostatné veci by mu svojím spôsobom odopreli svoju službu, pretože podľa spravodlivosti boli by povinné ju odoprieť. Potom, keby zem odoprela svoje plody a živly svoju umiernenosť a pomoc a všetky tvory by sa pripravili, aby pomstili neprávosť spáchanú ich Stvoriteľovi, hádam by sa človek upadnutý do nemilosti vo svojej biede pokoril a nehromadil by hnev Pána pre deň účtovania, kedy bude odhalená všetka jeho hrozná vina.</p>

  <p>359. Ty však, moja milá priateľka, utekaj pred takým nízkym nevďakom a pokorne uznávaj, že svoje bytie a svoj život si obdržala bez všetkej zásluhy a tiež úplne dobrovoľne ti ho jeho Pôvodca udržuje. Zadarmo, bez tvojej zásluhy dostávaš tiež všetky iné dobrodenia; a tak prijímajúc mnoho a splácajúc málo, stávaš sa denne menej hodnou dobrodení, zatiaľ čo štedrosť Najvyššieho stále vzrastá zároveň s tvojím dlhom. Túto myšlienku maj predovšetkým na pamäti, aby ťa prebúdzala a nabádala k mnohým cnostným skutkom. Ak ťa sklame niektorý z nerozumných tvorov, prajem si, aby si sa radovala v Pánovi a ďakovala Jeho Velebnosti a žehnala im za ich poslušnosť voči Stvoriteľovi. Keby ťa rozumné tvory prenasledovali, miluj ich z celého srdca a považuj ich za nástroj božskej spravodlivosti, ktorá ti tak poskytuje príležitosť na zadosťučinenie za svoje nedostatky. Radšej sa posilňuj a utešuj v prácach, v protivenstvách a súženiach a nielen ich považuj za plne zaslúžené pre spáchané priestupky, ale považuj ich za ozdoby duše a najvzácnejšie klenoty, ktoré ti daroval tvoj Ženích.</p>

  <p>360. Toto nech je odpoveďou na tvoje pochybnosti: navyše chcem ti dať poučenie, ktoré možno nájsť vo všetkých kapitolách. Pozoruj, duša moja, s akou presnosťou moja matka Anna plnila predpisy Zákona Pána, ktorého Velebnosti sa táto úzkostlivosť veľmi páčila. V tom ju máš nasledovať starostlivým zachovávaním každého predpisu tvojej rehole a konštitúcií; lebo Boh prehojne odmení túto vernosť, ale každú nedbalosť v tom ohľade prísne potrestá. Ja som bola počatá bez hriechu, a preto nebolo potrebné predstavovať ma kňazovi, aby ma Pán očistil, ani moja matka to nepotrebovala, pretože bola veľmi svätá. Predsa však obidve sme pokorne poslúchli zákon a tým sme získali veľký vzrast v cnosti a milosti. Keď sa nedbá na spravodlivý zákon a často sa ním pohŕda, ničí to úctu a bázeň Božiu a pred ľuďmi tým zhubne zľahčuje vládu. Varuj sa ľahko oslobodzovať seba alebo iných od povinností rehoľného stavu. Keby k tomu viedla chorľavosť alebo nejaká iná spravodlivá príčina, nech sa to vykoná s miernosťou a so schválením spovedníka; tak sa odpustenie pred Bohom i pred ľuďmi ospravedlní a je potvrdená svätou poslušnosťou. Ak cítiš, že si unavená alebo slabá, neochabuj hneď v prísnom zachovaní predpisov, lebo Boh ti udelí sily podľa toho, ako budeš v Neho dôverovať. Nedávaj žiadne oslobodenia na predstierané prepracovanie. Prinúť to, čo je menšie, aby slúžilo a dávalo prednosť tomu, čo je väčšie, nech tvory slúžia Stvoriteľovi. Ty ako predstavená máš menej výhovoriek, lebo musíš dávať dobrý príklad v zachovávaní zákona, keď vedieš iné. Teba teda neospravedlní obyčajná ľudská pohnútka, hoci svoje sestry a podriadené môžeš tým niekedy ospravedlniť. Pamätaj si tiež, moja najdrahšia, že si prajem, aby si bola v dokonalosti prvá; preto je táto prísnosť nutná, bez ohľadu na to, že zachovávanie predpisov je povinnosťou voči Bohu i ľuďom. Nech si nik nemyslí, že stačí plniť povinnosti voči Pánovi a súčasne pošliapať povinnosti voči blížnemu, ktorému je povinný dávať dobrý príklad a varovať sa pohoršenia. - Ó, Kráľovná a Pani všetkého stvorenia, kiež by som mohla dosiahnuť čistotu a cnosti nebeských duchov, aby táto nižšia časť mojej bytosti, ktorá tlačí dušu dole (Múdr. 9,15), ma povzbudzovala k zachovaniu nebeského učenia. Sama sebe som sa stala bremenom (Jób 7,20), ale s Tvojím príhovorom a milostivou dobrotou Najvyššieho budem schopná poslúchať Tvoju i Jeho vôľu s láskavou ochotou srdca. Nech ma nikdy neopustí Tvoj príhovor, a pomoc i vedenie Tvojich svätých a múdrych rád!</p>

</body>

</html>