<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 23.</h1>

  <h2 id="toc_1">O symbolických obrazoch svätých anjelov strážnych, aké používali pri styku s blahoslavenou Máriou a o ich dokonalosti</h2>

  <p>361. Už bolo povedané, že Mária mala pridelené tisíc anjelov za strážcov, tak ako pre každú dušu je jeden. Vzhľadom na veľkú dôstojnosť najsvätejšej Márie musíme predpokladať, že každý z toho tisíca anjelov bdel nad Máriou pozornejšie, než bdejú anjeli strážni nad inými dušami. Okrem toho tisíca anjelov, ktorí tvorili Jej pravidelnú a trvalú stráž, mnoho iných ich bolo k službám pri rôznych príležitostiach, najmä po počatí vteleného Slova. Vyššie (v č. 204) som sa zmienila, že výber tohoto tisíca anjelov bol vykonaný po stvorení anjelských zástupov a po ospravedlnení dobrých a páde zlých a ešte keď boli v stave skúšobnom, bolo im predstavené a ukázané Božstvo Slova, ktoré má byť zaodiate ľudskou prirodzenosťou, i Jeho najčistejšia Matka; vtedy im bolo dané na vedomie, že ich budú ctiť ako svojich predstavených.</p>

  <p>362. Keď odpadlí anjeli boli potrestaní a verní odmenení, Pán pri tom konal nanajvýš spravodlivo a nestranne. Ako som povedala, v mimoriadnej odmene boli medzi anjelmi určité rozdiely, podľa rôznosti ich zmýšľania o tajomstvách vteleného Slova a Jeho najčistejšej Matky, ktoré im boli oznámené pred skúškou a v dobe ich skúšky. Táto mimoriadna odmena spočívala najmä v tom, že boli vyvolení za pomocníkov a služobníkov najsvätejšej Márie a vteleného Slova, a tiež akým spôsobom a krásou sa viditeľne zjavovali Kráľovnej a slúžili Jej. Toto chcem vysvetliť v tejto kapitole, ale musím súčasne vyznať, aká som na to neschopná, lebo ťažko sa dokonalosť a konanie takých vznešených duchovných bytostí zníži na hmotné obrazy a slová. Keby som však tieto veci obišla mlčaním, nevedela by som podať správnu mienku o veľkej časti najvznešenejších skutkov nebeskej Kráľovnej, ktoré vykonala za svojho pozemského života, pretože okrem styku s Pánom, najviac sa stýkala s anjelskými duchmi, Jeho vyslancami. Preto bez zmienky o tomto styku by bol Jej životopis neúplný.</p>

  <p>363. Predpokladám, že som už všetko povedala o rádoch, hierarchiách a rozdieloch tohoto tisíca Jej anjelov strážnych. Ale teraz chcem napísať, v akých telesných podobách sa ukazovali svojej Kráľovnej a Panej. Duševné a predstavové zjavenia prenechávam pre inú kapitolu, v ktorej mienim popísať zvlášť rôzne druhy videní, ktorými ma Jej Výsosť obdarila. Deväťsto anjelov, ktorí boli vybraní z deviatich chórov, po jednom ste z každého, boli vybraní z tých, ktorí sa vyznačovali vysokou vážnosťou, láskou a úctou k najsvätejšej Márii. Blahoslavenej Panne sa ukázali viditeľnými v podobe mladých mužov v Jej prvých rokoch, ale neobyčajne krásni a vľúdni. Ich telesná podoba ukazovala iba malé známky pozemských látok, pretože boli priehľadne čistí a ako živé krištále obklopené svätožiarou podobné oslávenému a premenenému telu. S ich krásou sa spájala vážna a roztomilá povaha. Telá mali zahalené do rúch s vejúcimi záhybmi, ale žiariace ako najčistejšie vyleštené emailované zlato s nádychom prekrásnych odtieňov farieb predstavujúcich oku najpodivuhodnejšiu rozmanitú krásu. Zároveň všetka táto okrasa a viditeľná prítomnosť sa zdali byť také, že nebolo možné ich cítiť zmyslami, alebo rukou sa ich dotýkať, hoci ich bolo možné pozorovať tak, ako slnečné lúče vnikajúce otvoreným oknom a ukazujúce atómy a prach vo vzduchu. Avšak skvelosť a nádhera anjelov bola neporovnateľne krajšia a príjemnejšia ako akékoľvek slnečné svetlo.</p>

  <p>364. K tomu ešte všetci títo anjeli mali koruny vencov uvitých z najjemnejších a neobyčajných kvetov, z ktorých sa šírila preľúbezná vôňa nie tohoto sveta, ale úplne duchovná a nebeská. V rukách držali palmy podivuhodnej krásy a rozmanitosti, ktoré znázorňovali cnosti, aké najsvätejšia Panna mala konať a víťazstvá, ktoré mala dobyť svojou svätosťou a slávou. Toto všetko akoby Jej už vopred ponúkali s veľkou radosťou a plesaním. Na prsiach mali akési odznaky, či symboly, aké obyčajne vídame na vojenských uniformách alebo na habitoch rytierskych rádov. Boli na nich písmená s významom : "Mária, Matka Božia", ktoré ich ozdobám a kráse dodávali veľa lesku. Význam týchto písmen ostal však Márii utajený až do okamihu vtelenia.</p>

  <p>365. Tento symbol, čiže odznak, bol nesmierne obdivuhodný pre svoj veľký lesk, ktorým vyžaroval Jej meno nad všetku krásu anjelských ozdôb. Jeho vzhľad a jasnosť sa menili, čím naznačovali rozličné tajomstvá a rôzne prednosti uzatvorené v tomto Božom Meste. Symboly obsahovali prevznešené meno a titul a prezradzovali najvyššiu dôstojnosť, aké môže dostať obyčajný tvor - dôstojnosť Matky Božej. Týmto názvom či titulom anjeli vzdávali najvyššiu poctu svojej i našej Kráľovnej. Aj oni sami boli týmto titulom poctení, lebo bol vonkajším znakom ich vernosti k Nej a ich povýšenia, ktoré boli výsledkom ich vynikajúcej oddanosti a úcty k Tej, ktorá si zaslúžila úctu všetkých tvorov. Boli tisíckrát blahoslavení, že si mohli zaslúžiť takú zvláštnu lásku Márie a Jej najsvätejšieho Syna.</p>

  <p>366. Jedine naša Pani, Mária, by mohla verne popísať, aký účinok mal na Ňu styk s týmito slávnymi kniežatami a ich vonkajšia krása. Tajomným spôsobom Jej ukazovali veľkosť Božích vlastností, akým požehnaním Ju zahrnul tým, že Ju stvoril a vyvolil, obohatil a obdaril takými veľkými darmi milosti a pokladmi božskej pravice, povzbudil a roznietil Ju k toľkému zápalu lásky a chvály. Jej vekom a udalosťami Jej života všetky tieto dary vzrastali a čím viac sa približovalo veľké dielo vtelenia, tým viac sa rozširovali, lebo vtedy Jej bol pomaly zjavovaný význam symbolov, ktoré títo anjeli mali na prsiach a ktorý až do tej doby bol pred Ňou utajený. Nedá sa popísať, aká žiara lásky, hlboká pokora a aké nežné city plnili čisté srdce Márie, keď Jej to zjavili a začalo sa Jej ujasňovať, akú dôstojnosť a aké povinnosti k Bohu Jej ukladá ten nevyrovnateľný titul. Veď ona sa považovala za úplne neschopnú a nehodnú takej nevýslovnej a tajomnej dôstojnosti, ako je byť Matkou Božou.</p>

  <p>367. Sedemdesiat serafínov, ktorí obsluhovali Kráľovnú, bolo z počtu tých, ktorí stoja najbližšie pri tróne Božom, ktorí sa najviac vyznačovali oddanosťou a obdivom božskej a ľudskej prirodzenosti v osobe božského Slova. Pretože svojou väčšou vedomosťou a láskou boli užšie spojení s Bohom, tým vrúcnejšie tiež túžili, aby toto tajomstvo bolo uskutočnené v živote ženy. Ich odmena podstatnej i mimoriadnej slávy bola primeraná k ich zvláštnej a význačnej láske. Táto posledná, mimoriadna sláva, o ktorej som sa zmienila, spočíva v tom, že boli vyvolení pre zvláštne služby najsvätejšej Márie a mali účasť na tajomstvách v Nej vykonaných.</p>

  <p>368. Kedykoľvek sa Jej týchto sedemdesiat serafínov viditeľne ukázalo, videla ich Kráľovná v tej istej podobe, ako ich v predstavách videl prorok Izaiáš, totiž so šiestimi krídlami. Dvoma krídlami si zakrývali hlavu a týmto pokorným prejavom naznačili nedostatočnosť svojho rozumu pre pochopenie takých svätých tajomstiev, pri ktorých vypomáhali a tiež svoju vieru a uznanie týchto tajomstiev, ktoré vyznávali a padali dole tvárou pred velebnosťou a veľkosťou Stvoriteľa. Chceli tým tiež velebiť nevystihnuteľné a sväté súdy Najvyššieho večnou chválou. - Ďalšími dvoma krídlami zakrývali svoje nohy, ktoré sú nižšie končatiny a sú v najbližšom styku so zemou, tým poukazovali na Kráľovnú a Paniu neba i zeme, že má ľudskú a pozemskú prirodzenosť a uznávali, že ako tvor prevyšuje všetkých ostatných tvorov dôstojnosťou a veľkosťou nad všetko pochopenie a výpočet stvoreného rozumu. Chceli tým tiež ukázať, že hoci sú vznešení serafíni, nemôžu sa dôstojnosťou vznešenosťou vyrovnať Márii.</p>

  <p>369. Krídlami na prsiach mávali vo vzduchu, alebo zdanlivo lietali a naznačovali tým dve veci: neprestajným pohybovaním a lietaním naznačovali lásku, chválu a úctu, ktorú vzdávali Bohu; a odkrývaním svojej hrude akoby presvätej Márii chceli byť najčistejším zrkadlom Božstva, takže Jej ukazovali Jeho podstatu a pôsobenie v dobe Jej pozemského putovania, lebo nebolo možné ani vhodné, aby sa Jej po celý ten čas Božstvo zjavovalo v priamom videní. Najsvätejšia Trojica si priala, aby ich Dcéra a Nevesta v týchto serafínoch, tvoroch najbližších Božstvu a obklopujúcich Jeho trón, videla čo najvernejšie v živých obrazoch predstavené to, čo nemohla stále vidieť v pravej podstate a pôvode.</p>

  <p>370. Týmito prostriedkami nebeská Nevesta videla podobu svojho Milého aj vo vyhnanstve svojho putovania a bola tak v tele i v duši roznecovaná Jeho láskou, videním a stykom s týmito vznešenými a láskou blčiacimi kniežatami. Spôsob tohoto styku alebo rozhovorov s nimi okrem toho, čo v ňom bolo zmyslové - bol ten istý, ako sa kontaktujú anjeli medzi sebou, podľa ktorého vyššieho rádu osvecujú nižšie, ako som už povedala (v č. 202). Hoci teda Kráľovná nebeská mala vyššiu dôstojnosť a zásluhy, predsa, ako povedal Dávid (Ž 8, 6) pre svoju ľudskú prirodzenosť bola nižšia ako anjeli. Pravidelný spôsob božského vplyvu a osvietenia sa prispôsobuje podmienkam prirodzenosti a nie milosti.</p>

  <p>371. Ďalších dvanásť anjelov sú strážni anjeli dvanástich brán, o ktorých hovorí sv. Ján v dvadsiatej prvej kapitole Apokalypsy (Zj 21, 12), ako bolo vysvetlené predtým. Títo vynikali láskyplnými chválami, ktorými oslavovali dobrotu Božiu prejavenú tým, že sa stal človekom, aby učil a žil s ľuďmi; a po radosti z vykúpenia ľudstva, keď pre Jeho zásluhy im boli opätovne otvorené nebeské brány, boli naplnení láskyplným obdivom nad tou dôležitou účasťou, akú mala presvätá Mária v tajomstve vykúpenia. Títo anjeli venovali zvláštnu pozornosť veľkému dielu, ktorým mal Boh otvoriť nebo, aby človek mohol vojsť do večného života a toto značí tých dvanásť brán izraelských pokolení. Za ich vynikajúcu oddanosť Boh ich odmenil tým, že ich ustanovil za svedkov a tajomníkov tajomstva vykúpenia a obdržali výsadu spolupracovať s Kráľovnou nebeskou ako Matkou Milosrdenstva a Prostredníčkou tých, ktorí u Nej hľadajú svoju spásu. Preto som povedala predtým (č. 273), že vznešená Kráľovná používa najmä týchto dvanásť anjelov, aby napomáhali, osvecovali a obhajovali Jej chránencov v ich potrebách a najmä, aby ich odvracali od hriechu, kedykoľvek vzývajú ich a najsvätejšiu Máriu.</p>

  <p>372. Títo dvanásti anjeli sa zjavovali v tej istej podobe, ako tí, o ktorých som sa predtým zmienila, okrem toho, že títo mali palmy a koruny, vyhradené pre oddaných služobníkov Panej. Ich služba tkvela najmä v tom, že Jej pripomínali nevýslovnú láskavosť Pána k ľudskému pokoleniu a povzbudzovali Ju, aby Ho chválila a prosila o splnenie milosrdenstva. Ona ich posielala k trónu večného Otca ako poslov svojich prosieb. Posielala ich tiež ku svojim chránencom, ktorí Ju vzývali, alebo aby osvecovali a pomáhali tým, ktorým chcela pomôcť a prospieť, tak sa často stalo apoštolom, ktorým mnohokrát pomohla v prácach službami anjelov pri začiatkoch Cirkvi. I teraz v našich dňoch sú títo dvanásti anjeli zamestnaní tou istou službou: pomáhajú svojim zbožným služobníkom i našej Kráľovnej.</p>

  <p>373. Osemnásť anjelov, ktorí doplňovali počet jedného tisíca, boli tí, ktorí sa vyznačovali súcitom nad utrpením vteleného Slova. Za tento súcit mali veľkú odmenu. Týchto videla najsvätejšia Mária v podivuhodnej kráse, mali veľa symbolov umučenia a iných tajomstiev vykúpenia, najmä dva krásne kríže, veľmi pekne žiariace, z ktorých jeden mali na prsiach a druhý na ramenách. Pohľad na tento podivuhodný zjav budil u Kráľovnej veľký obdiv a najnežnejšiu súcitnú lásku k utrpeniu Vykupiteľa sveta a najvrúcnejšie vďaky a uznania za dobrodenia, ktoré mali ľudia obdržať vykúpením a vyslobodením zo zajatia. Veľká Kňažná veľmi často posiela týchto anjelov k svojmu božskému Synovi s rôznymi posolstvami a prosbami na prospech duší.</p>

  <p>374. Pri pohľade a popise podôb a ozdôb týchto anjelov som sa súčasne zmienila o niektorých ich dokonalostiach a činnosti, hoci je to veľmi obmedzené pri porovnaní so skutočnosťou. Oni sú neviditeľné lúče Božstva, majú veľmi rýchle pohyby a výkony, preveľkú moc v sile, sú preveľmi bystrí v chápaní, neschopní chyby, nezmeniteľní vo svojom stave a predsavzatiach, nikdy nezabúdajú alebo nestrácajú z dohľadu to, čo si raz vzali na starosť. Sú plní milosti a slávy bez bázne, že ju raz stratia. Pretože sú bez tela neviditeľní, preto kedykoľvek si Boh praje udeliť človekovi milosť, aby ich videl, vezmú na seba vzdušné a zdanlivé telo, prispôsobené zmyslom a určenému predmetu. Všetci títo anjeli Kráľovnej Márie boli vybraní z najprednejších ich radov a chórov; ich prednosť tkvie najmä v milosti a sláve. Títo strážili svoju Paniu, nezanedbávali ani najmenší bod svojej služby počas Jej svätého života a tiež teraz v nebi dostávajú zvláštne mimoriadne radosti z Jej prítomnosti a spoločnosti. Hoci obyčajne iba niektorých z nich posiela vykonať zvláštne rozkazy svojej vôle, predsa všetci spoločne sú občas zamestnaní v Jej službách a plnia Božské ustanovenia, ktoré sa Jej týkajú.</p>

  <h2 id="toc_2">Poučenie, ktoré mi dala nebeská Kráľovná</h2>

  <p>375. Dcéra moja, prajeme si poučiť ťa o troch rôznych bodoch tejto kapitoly. Prvý je, aby si ustavične chválila a svojím uznaním sa preukázala vďačná za dobrodenia, ktoré ti Boh ráčil udeliť ustanovením anjelov, aby ti pomáhali, učili a viedli ťa v súženiach a v zármutku. Smrteľníci vo svojom ohavnom nevďaku a hrubosti obyčajne zabúdajú na toto požehnanie. Neuvážia, aké veľké milosrdenstvo a blahosklonnosť Najvyššieho je to, že ustanovil tieto sväté kniežatá za pomocníkov, strážcov a obhajcov ľudí, ich pozemských spolutvorov, plných biedy a hriechov. Mnohí ľudia sa pripravujú o požehnanie, ktoré by ináč obdržali z rúk týchto anjelov zabúdaním, akí sú vznešení v sláve, dôstojnosti a kráse títo duchovia. Tým veľmi vyvolávajú hnev Pána. Ty však, moja najdrahšia, uznávaj toto požehnanie a ďakuj Mu za ne z hĺbky srdca.</p>

  <p>376. Druhý bod je, aby si na každom mieste a v každom čase mala lásku a úctu k týmto svätým duchom, ako keby si ich videla svojím telesným zrakom a aby si sa neodvážila činiť pred nimi niečo, čo by si nechcela robiť verejne. Neustávaj pri námahe v službe Božej, ako to oni robia a žiadajú od teba. Pamätaj, že oni stále vidia tvár Božiu. (Mat. 17,10), lebo sú blahoslavení. Pretože súčasne vidia tiež teba, nech nie je v tebe nič neslušné. Ukazuj im svoju vďačnosť, obranu a ochranu za ich bdelosť.</p>

  <p>377. Tretí bod je, aby si dbala na ich varovania, povzbudenia a vnuknutia, ktorými sa anjeli snažia prebudiť, pohnúť a prinútiť ťa, aby si si spomenula na Najvyššieho a cvičila sa v cnostiach. Spomeň si, ako často oni vypočuli tvoje prosby, ako často sa postavili do cesty tvojim snahám, ako často žiadali od teba prejaviť lásku nevesty a láskavo ťa karhali za tvoju nedbalosť a ochablosť. Keď si stratila pri svojich ťažkostiach a únave vedúcu hviezdu Jeho svetla, oni obnovili v tvojom srdci nádej a trpezlivo ťa napomínali, napravujúc opäť tvoje kroky na úzku cestu ospravedlnenia a prikázaní Pána. Nezabúdaj, duša moja, na veľké dobrodenia, ktoré si dostala prostredníctvom týchto anjelov, lebo prevyšujú mnoho národov a pokolení. Snaž sa byť povďačná svojmu Pánovi i anjelom, Jeho vyslancom.</p>

</body>

</html>