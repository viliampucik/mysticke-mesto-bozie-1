<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 17.</h1>

  <h2 id="toc_1">Pokračovanie o počatí najblahoslavenejšej Panny Márie a vysvetlenie dvadsiatej prvej kapitoly Zjavenia svätého Jána</h2>

  <p>244. Nepoškvrnené počatie presvätej Márie obsahuje také veľké a vznešené tajomstvo, že Božia Velebnosť mi vysvetlila veľa skrytých významov 21. kapitoly Zjavenia svätého Jána, aby som mohla lepšie pochopiť toto obdivuhodné tajomstvo a odporučila mi, aby som sa podľa nich riadila. Pri popise niektorých vecí, ktoré som videla, rozdelím toto vysvetlenie na tri diely, čím sa vyhnem jednotvárnosti, ktorú by mohla zaviniť príliš dlhá kapitola. Najprv verne uvediem slová onej kapitoly, ktorá začína slovami:</p>

  <p>245. 1-„Videl som nové nebo a novú zem, lebo prvé nebo a prvá zem sa pominuli a ani mora už niet.</p>

  <p>2 - A videl som, ako z neba od Boha zostupuje sväté Mesto, nový Jeruzalem, vystrojené ako Nevesta, ozdobená pre svojho ženícha.</p>

  <p>3 - A počul som mohutný hlas od trónu hovoriť: Hľa, Boží stánok je medzi ľuďmi! A bude medzi nimi prebývať, oni budú jeho ľuďom a sám Boh - ich Boh - bude s nimi.</p>

  <p>4 - Zotrie im z očú každú slzu a už nebude smrti ani žiaľu, ani náreku, ani bolesti viac nebude, lebo prvé sa pominulo.</p>

  <p>5 - A ten, čo sedel na tróne, povedal: Hľa všetko robím nové. A hovoril:</p>

  <p>„Píš; Tieto slová sú verné a pravdivé.“</p>

  <p>6 - A povedal mi: Stalo sa! Ja som Alfa i Omega, Počiatok i Koniec. Smädnému dám zadarmo z prameňa živej vody.</p>

  <p>7 - Kto zvíťazí, zdedí toto; a ja budem jeho Boh a on bude mojím synom.</p>

  <p>8 - Ale zbabelci, neveriaci, poškvrnení, vrahovia, smilníci, traviči, modloslužobníci a všetci klamári budú mať podiel v jazere horiacom ohňom a sírou; to je tá druhá smrť.“</p>

  <p>246. Toto je prvá z tých troch častí doslovného znenia tejto kapitoly a začnem ju vysvetľovať verš za veršom . „Videl som“, hovorí evanjelista, „nové nebo a novú zem.“ Tu hovorí o stvorení Márie rukami všemohúceho a o utvorení podstaty, z ktorej vzišla najsvätejšia ľudská prirodzenosť Slova. Plným právom môže byť nazvaná novým nebom tá božsky ľudská prirodzenosť a ten panenský život, v ktorom a z ktorého bolo utvorené Slovo; lebo v tomto nebi začal Boh prebývať novým spôsobom, rozdielnym od toho, akým prebýval skôr v starom nebi a v ktoromkoľvek zo svojich tvorov. Ale i staré nebo možno nazývať novým podľa tajomstva vtelenia, lebo ním bola umožnená tá novota, že smrteľní ľudia môžu v ňom prebývať. Okrem toho tá obnova, ktorá bola spôsobená slávou jeho najčistejšej Matky, bola taká skvelá, že bola pridaná k jeho prvotnej podstatnej sláve, obnovila nebesia a dodala im neslýchanej krásy a lesku. Hoci dobrí anjeli už v ňom prebývali, bolo to už ako vecou starou a dávnou; preto bolo to ako nová udalosť, že Jednorodený Otca má svojou smrťou vrátiť ľuďom slávu, ktorú stratili hriechom a zaslúžiť im vstup do neba, odkiaľ boli vylúčení a neschopní byť jeho obyvateľmi v dôsledku ich pádu. A pretože všetka táto obnova mala svoj začiatok v najsvätejšej Márii, preto evanjelista hovoriac o Márii narodenej bez hriechu hovoril, že videl nové nebo.</p>

  <p>247. Videl tiež novú zem, lebo stará zem bola poškvrnená a obťažená vinou hriechu a zatratením; ale svätá a požehnaná zem najsvätejšej Márie bola zemou novou, bez chyby a bez kliatby Adamovej; a bola taká nová, že od stvorenia prvej zeme nebolo vidno žiadnu inú až do stvorenia najsvätejšej Márie. Bola taká nová a bez zlorečenia starej zeme, že v tejto požehnanej zemi boli obnovené všetky ostatné dietky Adamove. Lebo k vôli tejto požehnanej zemi Márie a skrze Ňu a v nej pozemská hmota Adamova začala byť požehnanou, obnovenou a oživenou, lebo až do toho času bola prekliata a zostarnutá v zlorečení. Všetko bolo obnovené v najsvätejšej Márii a jej nevinnosti, a preto evanjelista, vidiac, že v nej toto obnovenie ľudských i zemských prvkov dostalo vzrast, hovorí, že v Márii počatej bez hriechu videl nové nebo a novú zem. A pokračuje:</p>

  <p>248. „Lebo prvé nebo a prvá zem sa pominuli.“ Prirodzene, ako náhle sa na svete objavila nová zem, nové nebo, Mária a jej Syn Bohočlovek, malo to ako následok, že staré nebo a stará zem, zostarnutá hriechom poškvrnenými ľudskými a pozemskými vecami, museli zmiznúť. Teraz tu bolo nové nebo pre Božstvo v tej ľudskej bytosti, ktorá bola zachránená pred hriechom a mohla poskytnúť Bohu nové obydlie spojením božstva s človečenstvom v osobe Slova. Preto nebo, ktoré Boh stvoril pre Adama a ktoré sa stalo nevhodným a nespôsobilým pre obydlie Boha, už prestalo existovať. Zmizlo a príchodom Márie bolo nahradené iným nebom. Potom tiež povstalo aj nové nebo slávy pre ľudské bytosti, nie že by najvyššie nebo bolo odstránené, ale preto, že odteraz v ňom nemala chýbať prítomnosť ľudí, ktorí boli z neho po mnohé veky vylúčení. V tomto ohľade prestalo byť starým nebom a stalo sa novým pre zásluhy Kristove, ktoré začali teraz žiariť v zorničke milostí najsvätejšej Márie, Jeho Matky. Tak pominulo prvé nebo a prvá zem, ktoré dovtedy nemali nádej na nápravu. „A ani mora už niet.“ More ohavnosti a hriechov, ktoré zaplavilo svet a zničilo zem nášho jestvovania, prestalo existovať s príchodom najsvätejšej Márie a Krista, lebo more Jeho Krvi až preveľmi prikrylo more hriechu v takej hojnosti, že žiadne množstvo hriechu ho nemohlo prekonať. Keby sa len smrteľníci chceli priblížiť k tomuto nekonečnému moru Božieho milosrdenstva a zásluh Ježiša Krista, Pána nášho, všetky hriechy sveta by prestali existovať, lebo Baránok Boží prišiel, aby za ne zadosťučinil a sňal ich.</p>

  <p>249. „A videl som, ako z neba od Boha zostupuje sväté Mesto, nový Jeruzalem, vystrojené ako nevesta, ozdobená pre svojho ženícha.“ Nakoľko všetky tieto tajomstvá mali svoj začiatok v najsvätejšej Márii a na Nej boli založené, preto evanjelista hovorí, že videl sväté mesto Jeruzalem, lebo pod týmto názvom hovorí o Nej. Bolo mu dané uzrieť Ju preto, aby Poklad, ktorý bol zverený jeho ochrane pri päte kríža, tým viac oceňoval a s tým väčšou a primeranejšou starostlivosťou Ho opatroval. A napriek tomu, že nič nemohlo vyplniť prázdnotu, ktorú spôsobila neprítomnosť Jej Syna, bolo predsa správne, aby Ján bol osvietený o tom, čo sa týkalo dôstojnosti úradu, ktorý prijal, najmä že je náhradníkom za Jej prirodzeného Syna.</p>

  <p>250. Pre tieto obdivuhodné veci, ktoré Boh vykonal v Jeruzaleme, bolo toto miesto výborným symbolom Tej, ktorá bola jeho Matkou, stredom a ohniskom všetkých divov Všemohúceho. Z podobnej príčiny je tiež obrazom skutkov Cirkvi bojujúcej a víťaznej; obe bolo zjavené orliemu zraku svätého Jána a bola mu ukázaná tiež zhoda a podobnosť týchto dvoch mystických Jeruzalemov. Ale on zvláštnym spôsobom, ako zo strážnej veže pozoroval ten vznešený Jeruzalem najsvätejšej Márie, v ktorom sú zobrazené a znovu splodené všetky milosti a divy, dary a prednosti Cirkvi bojujúcej a víťaznej. Čokoľvek bolo vykonané v Jeruzaleme, meste Palestíny a všetko, čo znázorňuje spolu so svojimi obyvateľmi, je znova uskutočnené v najčistejšej Márii, svätom meste Božom, ale ešte s väčšou a obdivuhodnejšou vznešenosťou, než v celom ostatnom nebi, i na zemi a v jej obyvateľoch. Je nazývaná novým Jeruzalemom, pretože všetky jej dary, veľkosť a čnosti sú nové a sú príčinou nového obdivu svätých. Je nová tiež preto, že prišla po všetkých dávnych otcoch, patriarchoch a prorokoch a v Nej boli obnovené a splnené všetky ich žiadosti, ich proroctvá a sľuby. Je nová tiež preto, že prišla bez nákazy viny a pod novým zriadením, ďalekým od zákona hriechu; tiež preto nová, že prišla na svet ako víťazka nad hriechom, diablom a prvým zvádzaním, súc tak najväčšou novou udalosťou od svojho počiatku.</p>

  <p>251. Pretože všetko toto bolo teraz na zemi, ale nemohlo to mať pôvod zo zeme, preto sa o Nej hovorí, že „prišla dole z neba.“ Hoci podľa prirodzeného poriadku pochádzala od Adama, Ona pri svojom príchode nekráčala tou istou dávno vyšľapanou cestou prvého previnilca, ako všetky ostatné dietky pred Ňou. Jedine pre túto Paniu bolo v božskom predurčení zvláštne ustanovenie - pre Ňu bola otvorená nová cesta, po ktorej mala zostúpiť na tento svet so svojím Synom a nebola spoločníčkou žiadneho zo smrteľníkov, ani sa nenašiel žiaden smrteľník, ktorý by mohol ísť tou istou cestou, ktorou išla Ona a Kristus, náš Pán. Tak Ona, ako tvor z neba, z božskej vôle zostúpila z vysokých sfér božského predvedenia a predurčenia. Tak ako ostatné dietky Adamove, pochádzajúce zo zeme a poškvrnené, tak táto Kráľovná všetkého tvorstva zostupujúca z neba, nevinnosťou a milosťou pochádza od Boha samého; lebo obyčajne sa hovorí, že ten a ten pochádza z toho alebo onoho domu alebo rodu, pretože tam jeho bytosť mala svoj pôvod. Teda prirodzená podstata Márie, ktorá pochádza od Adama, sotva stojí za zmienku, keď zvážime Jej dôstojnosť ako Matky Božej, so všetkým významom toho, čo Ju povznáša tak blízko k Večnému Otcovi milosťou a podieľaním sa na Božstve. Táto dôstojnosť natoľko zatieňuje Jej prirodzenú bytosť, že táto sa zdá iba ako niečo vedľajšie a málo dôležité. Preto evanjelista obracal svoj zrak k tomu, čo v Nej bolo najvznešenejšie a nebeské, a nie na bezvýznamnú časť Jej bytosti, ktorá pochádzala zo zeme.</p>

  <p>252. Ďalej hovorí, že prišla „vystrojená ako nevesta a ozdobená pre svojho ženícha.“ Lebo u smrteľníkov je zvykom v deň zasnúbenia, že si obstarajú najvzácnejšie ozdoby a dary, aké len môže zohnať pre ozdobenie pozemskej nevesty, ba niekedy si aj vypožičajú tie najkrajšie klenoty, len aby nič nechýbalo k ozdobe prislúchajúcej jej stavu a okolnostiam. Preto ak pripustíme - k čomu vlastne sme nútení - že Najčistejšia Mária bola Nevestou Najsvätejšej Trojice a Matkou druhej Božskej Osoby, a na túto hodnosť Ju ozdobil a pripravil všemohúci Boh, nekonečný a bohatý bez miery obmedzenia - aké ozdoby, aké prípravy a aké klenoty to museli byť, ktorými Ju náležite vyzdobili, aby bola hodna byť Jeho Nevestou a Matkou! Či by vari ponechal Boh niektorý zo svojich klenotov vo svojej pokladni? Či by zadržal niektorú milosť, ktorá by mohla zvýšiť Jej krásu a urobiť Ju vzácnejšou? Či by dovolil, aby bola nejako znetvorená, zmrzačená, poškvrnená čo len na okamih? Či by snáď šetril alebo bol skúpy voči svojej Matke a Neveste, keď tak preveľmi zahrňuje pokladmi svojho Božstva iné duše, ktoré pri porovnaní s Ňou sú menej ako služobníci a otroci v Jeho dome? Nech všetci vyznávajú s Pánom samotným, že Ona jediná je vyvolená (Veľp. 6,8), jediná dokonalá, ktorú ostatní musia uznávať, vyhlasovať a vyvyšovať ako Nepoškvrnenú a najšťastnejšiu medzi ženami, o ktorej v úžase a s radostnou chválou sa spytujú: „Ktorá je to, ktorá prichádza ako vychádzajúca dennica, krásna ako mesiac a hrozná ako šíky pod zástavami?“ (Veľp. 6,9). To je najsvätejšia Mária, jediná Nevesta a Matka Všemohúceho, ktorá zostupuje na svet okrášlená a pripravená ako Nevesta najsvätejšej Trojice pre svojho Ženícha a Syna. Tento príchod a vstup bol urobený pamätným takými veľkými darmi Božstva, že ich nádhera ju urobila pôvabnejšou ako východ slnka a krajšiu ako mesiac, nádhernejšiu a obdivuhodnejšiu než slnko a neporovnateľnú medzi všetkými tvormi. Ona prišla statočnejšia, mocnejšia než nebeské zástupy svätých a anjelov. Ona zostúpila ozdobená a pripravená Bohom, ktorý Jej dal všetko, čo si prial a ktorý jej mohol dať všetko, čo je mimo podstaty Božskej, to jest všetko, čo je najbližšie Bohu a najvzdialenejšie od nejakej poškvrny tvora. Jej výzdoba bola úplná a v najvyššej miere dokonalá, takže každá nedokonalosť bola vylúčená, čo by nebolo v prípade, keby Jej v ktoromkoľvek ohľade chýbala milosť a nevinnosť. Bez týchto by poklady milosti nestačili urobiť Ju takou krásnou, pretože by krášlili iba znetvorenú tvár, prirodzenosť skazenú hriechom, alebo šat poškvrnený a zašpinený hriechom. Naveky by tam bola škvrna, tieň a chyba viny, ktorú by žiadna Jej snaha nemohla zahladiť. Toto všetko by sa nepatrilo pre Matku a Nevestu Boha; ak však by sa to nepatrilo pre Ňu, nepatrilo by sa ani pre Neho, keby nebol dbal o Jej výzdobu a prípravu s láskou Ženícha alebo so starostlivosťou Syna a keby, majúc v ruke najbohatšie a najdrahocenejšie rúcho, bol by odial svoju Matku a Nevestu, a i Seba rúchom pošpineným a ošumelým.</p>

  <p>253. Naozaj je čas, aby bola ukázaná a objasnená ľudskému pohľadu úcta, aká patrí našej veľkej Kráľovnej a tí, ktorých zviedli opačné názory, mali by sa zdržať a prestať zľahčovať a upierať Jej ozdobu jej nepoškvrnenej čistoty v okamihu jej nebeského počatia. Nútená mocou pravdy a svetlom, v ktorom vidím tieto neklamné tajomstvá, prehlasujem znovu a znovu (nakoľko mi to bolo zjavené), že výsady, milosti, prednosti, dobrodenia a dary najsvätejšej Márie, nevynímajúc ani dôstojnosť Matky Božej, sú založené na pravde, že už v okamihu Jej najčistejšieho počatia bola plná milosti. Bez tejto výsady všetky iné milosti a dary boli by v nesprávnom pomere a nedostatočné. Boli by ako nádherná budova bez pevných a dobre položených základov. Všetky ostatné prednosti závisia a určitým spôsobom sú založené na čistote a nevinnosti Jej Počatia, a preto bolo potrebné v tomto životopise tak často poukazovať na toto tajomstvo, najmä keď sa pojednáva o božskom ustanovení, ktoré sa týka stvorenia presvätej Márie a vtelenia Jej najsvätejšieho Syna. Nebudem sa o tom rozširovať, ale upozorňujem všetkých, že nebeská Kráľovná si natoľko vážila krásu a ozdobu, ktorú Jej udelil Syn a Ženích v Jej najčistejšom Počatí, že bude primerane rozhorčená na tých, ktorí so zlým úmyslom so zatvrdnutosťou sa budú snažiť olúpiť Ju o túto výsadu, alebo ju v Nej zničiť napriek tomu, že Jej svätý Syn ráčil Ju ukázať svetu takú ozdobenú a okrášlenú pre povzbudenie smrteľníkov. Evanjelista pokračuje:</p>

  <p>254. „A počul som mohutný hlas od trónu hovoriť: Hľa, Boží stánok je medzi ľuďmi! A bude medzi nimi prebývať, oni budú Jeho ľudom a sám Boh - ich Boh - bude s nimi.“ Hlas Najvyššieho je veľký a mocný, sladký a účinný, ktorý pohne a priťahuje k Nemu všetko tvorstvo. Taký bol hlas, ktorý počul svätý Ján vychádzať od trónu Najsvätejšej Trojice a ktorý ho urobil dokonale pozorným, aby dôkladne porozumel tajomstvo, ktoré mu bolo dané. Bol vyznamenaný tým, že videl Boží stánok prebývajúci s ľuďmi a že žil s nimi, že bol ich Bohom a oni jeho ľudom. To všetko bolo zahrnuté v tajomnej bytosti najsvätejšej Márie, zostupujúcej z neba v podobe, ako som Ju popísala. Pretože tento stánok Boží prišiel už na zem, z toho vyplývalo, že tiež Boh býval medzi ľuďmi, lebo On žil a prebýval v tomto stánku. Je to akoby evanjelista povedal: „Kráľ sa ujal vlády a udržuje svoj dvor na svete, a to pre nijakú inú príčinu, len aby mohol ostať medzi ľuďmi na zemi. A to takým spôsobom, že z tohoto stánku má vziať ľudskú podobu, v ktorej má byť obyvateľom medzi ľuďmi.“ V ňom bude ich Bohom a oni Jeho ľudom ako dedičstvo od Otca a tiež od jeho Matky. My sme dedičstvom od Otca daným Synovi, nielen preto že v Ňom boli všetky veci stvorené, a že večným plodením všetko Mu bolo dané, ale tiež preto, že On nás vykúpil ako človek priodetý našou ľudskou prirodzenosťou, vykúpiac nás ako svoj ľud a ako dedičstvo Otcovské a učiniac nás svojimi bratmi. Pre tú istú príčinu, najmä pre jeho ľudskú prirodzenosť, sme zákonitým dedičstvom najsvätejšej Márie, pretože Ona Mu dala podobu ľudského tela, ktorým nás vykúpil pre Seba. Ona ako Matka Syna a Nevesta Najsvätejšej Trojice bola tiež Pani všetkého stvorenia, ktoré Ona zanechala ako dedičstvo svojmu Jednorodenému; lebo ľudské zákony sú založené na zdravom rozume, a preto nemusia byť neplatné v božskom poriadku vecí.</p>

  <p>255. Tento hlas vychádzal z kráľovského trónu prostredníctvom anjela, ktorý ako sa mi zdalo, s akousi svätou závisťou hovoril evanjelistovi: Hľa, viď stánok Boží medzi ľuďmi a On bude prebývať s nimi a oni budú Jeho ľudom; On bude ich Bratom a príjme ľudskú podobu v tomto stánku, v Márii, ktorú vidíš zostupovať z neba Jej Počatím a utvorením. My však môžeme rovnako radostne odpovedať týmto nebeským dvoranom: Naozaj stánok Boží je medzi nami, lebo je to náš stánok a v ňom sa Boh stáva naším; On z neho príjme život a krv, ktoré ponúka ako výkupné za nás, aby nás spravil svojím ľudom. On bude bývať v nás ako vo svojom obydlí a sídle, lebo keď Ho prijímame v najsvätejšej Sviatosti, stávame sa Jeho stánkom (Jn 6, 57). Tí nebeskí duchovia nech sa považujú za našich starších bratov, ktorí potrebujú menej, než my. My sme malé cintľavky, ktoré náš Otec a Brat musí posilňovať a hostiť. Nech zostúpi do stánku svojej Matky a k nám; nech príjme ľudskú podobu v Jej panenskom lone; nech je Božstvo obkolesené a žije medzi nami a v nás. Udržujme Ho v našom strede, aby bol naším Bohom a my Jeho ľudom a miestom odpočinku. Anjelskí duchovia nech zaplesajú obdivom a chválou nad takými veľkými divmi: ale aj my smrteľníci Ho tešme a spojme sa s anjelmi vo chválach a v láske k Nemu. Text zjavenia pokračuje:</p>

  <p>256. „Zotrie im z očú každú slzu a už nebude smrti ani žiaľu, ani náreku, ani bolesti viac nebude, lebo prvé sa pominulo.“ Slzy tečúce z očú smrteľníkov budú osušené v dôsledku vykúpenia, o čom nás uisťuje počatie najsvätejšej Márie. Pre tých, ktorí využijú pre seba milosrdenstvo Najvyššieho, Krv a zásluhy Jeho Syna, Jeho tajomstvá a sviatosti, poklady Cirkvi, príhovory Matky Božej, niet viac smrti, ani bolesti a sĺz, pretože smrť hriechu a všetko, čo vzišlo z hriechu, je zničené a niet toho viac. Skutočný zármutok je teraz prenechaný synom zatratenia, bývajúcim v priepasti, odkiaľ niet vyslobodenia. Bolesti práce nie sú nárekom ani skutočnou bolesťou, ale iba zdanlivou bolesťou a úplne sa zrovnávajú s pravým a najvyšším druhom radosti. Lebo ak je prijímaná s poddajnosťou, má neoceniteľnú hodnotu a Syn Boží ju zvolil ako záruku lásky pre Seba, svoju Matku a pre svojich bratov.</p>

  <p>257. Nebude počuť žiaden krik, ani nebude hádok; lebo spravodliví a múdri nasledujúc príklad svojho Majstra a Jeho najpokornejšej Matky, musia sa naučiť znášať sa mlčky ako prostoduchí baránkovia, vedení na zabitie ako obeť (Iz 73,7). Musia sa zrieknuť práv našej slabej prirodzenosti, ktorá dáva priechod nárekom a sťažnostiam pozorujúc, že Jeho Velebnosť, ich najvyšší Pán a vzor, bol usmrtený na potupnom kríži, aby napravil škodu, ktorú zapríčinila naša netrpezlivosť a nedostatok dôvery (Filip. 2,8). Nuž ako by si mohla naša ľudská prirodzenosť sťažovať na prácu a ťažkosti, keď vidí taký príklad? Alebo ako by sme mohli medzi sebou povoľovať nenávistnému rozlišovaniu a neláskavému zmýšľaniu, keď Kristus prišiel, aby založil zákon večnej lásky? Evanjelista opakuje: „a už nebude žiaľu“, lebo ak ostal nejaký zármutok medzi ľuďmi, majú ho tí, ktorí majú zlé svedomie; ale na taký druh zármutku je sladký liek vo vtelení Slova v lone prečistej Márie, takže teraz taký zármutok je znesiteľný a príčina radosti, nezaslúži si už viac meno zármutok, ale obsahuje v sebe najvyššiu a najúprimnejšiu radosť. S Jej príchodom prvé veci pominuli, najmä zármutok a neužitočné obtiaže starých zákonov, ktoré sú teraz v Novom zákone spríjemnené a zmiernené hojnými milosťami. Preto dodáva: „Hľa, všetko robím nové.“ Tento hlas prichádza od Toho, ktorý sedel na tróne, ktorý sa prehlásil za Zakladateľa všetkých tajomstiev Nového zákona evanjelia. Pretože všetka táto novota má začať tak neslýchanou a nepochopiteľnou udalosťou, akou je vtelenie Jednorodeného Otcovho a zachovaním panenstva Jeho Matky, preto nemá byť nič staré a opotrebované. Dedičný hriech však je zrejme taký starý ako viditeľná príroda a keby ním Matka vteleného Slova mala byť dotknutá, nebol by urobil všetky veci nové.</p>

  <p>258. A povedal mi: „Píš. Tieto slová sú verné a pravdivé.“ A povedal mi: „Ja som Alfa i Omega, Počiatok i Koniec.“ Podľa nášho vyjadrovania, Boh bol veľmi zarmútený, lebo veľmi sa bude zabúdať na veľké dielo lásky vykonané pre nás vtelením a vykúpením a ako na pamiatku týchto veľkých dobrodení aj ako pre svoje uspokojenie za našu veľkú nevďačnosť, rozkázal, aby boli napísané. Preto by si ich ľudia mali napísať do svojich sŕdc a začať sa báť urážok, ktoré páchajú proti Bohu hrubou a ohavnou zábudlivosťou. Je síce pravda, že katolíci veria a dôverujú v tieto tajomstvá a predsa ukazujú pohŕdanie tým, že ich nedostatočne oceňujú a zabúdajú na ne, ako by ich mlčky neuznávali a žijú ako by im neverili. Pán sa ohradzuje proti ich nepeknému nevďaku a hovorí: „Lebo tieto veci sú najviac spoľahlivé a pravdivé.“ Nech otupení a ľahostajní smrteľníci vo svojej lenivosti a nedbalosti vedia, že tieto slová sú nanajvýš spoľahlivé, práve tak ako nanajvýš mocné, aby vyburcovali ľudské srdcia zo strnulosti, akonáhle utkvejú v pamäti a sa o nich uvažuje a v mysli dôkladne preberú ako číra pravda. Lebo Boh ich urobil pravdivými pre každého z nás.</p>

  <p>259. Pretože však Boh neľutuje svoje dary (Rim 11,29) a neberie späť dobro, ktoré udelil, i keď sa ho človek stane nehodným, preto hovorí: „Stalo sa,“ akoby nám chcel povedať, že hoci sme Ho svojou nevďačnosťou urazili, neprestane nám prejavovať lásku a čo sa týka vtelenia, všetko je už uskutočnené tým, že poslal na svet najsvätejšiu Máriu zbavenú dedičného hriechu. Pretože najčistejšia Mária bola teraz už na zemi, zdalo sa nemožné, aby božské Slovo ostalo v nebi a neprišlo na svet prijať ľudské telo v lone tej Panny. A opäť nás uistil hovoriac: „Ja som Alfa a Omega“, prvé a posledné písmeno, počiatok i koniec, obsahujúci dokonalosť všetkých vecí; lebo ak dám počiatok, dám ho preto, aby som ich priviedol k dokonalosti a k ich konečnému cieľu. Prostredníctvom človeka pozdvihnem a pritiahnem všetko tvorstvo k sebe, ako k ich poslednému cieľu a stredisku, v ktorom nájdu odpočinok.</p>

  <p>260. „Ja dám smädnému z prameňa živej vody zdarma. Kto zvíťazí, obdrží to.“ Kto z tvorov sa odvážil dávať Bohu radu (Rim 11,34), alebo kto Mu dá toľko, aby bol povinný odplatiť? Tak apoštol chce nás poučiť a hovorí, že všetko, čo Boh robí alebo urobil pre ľudí, bolo z jeho dobrovoľnej milosti a nie z povinnosti k niekomu. Žriedlo studne nemá žiadnu povinnosť voči tomu, kto z neho pije; voľne a bezplatne tečie pre všetkých, ktorí sa k nemu priblížia. A že sa všetci nepodieľajú na jeho požehnaní, nie je vinou prameňa, ale tých, ktorí sa k nemu nepribližujú, pretože on pozýva všetkých, aby sa zúčastnili na jeho obveseľujúcej hojnosti. A keď ho nehľadajú oni, teda on sám vychádza, aby hľadal takých, ktorí by sa chceli zúčastniť a tečie nepretržite iba preto, aby sa mohol ponúkať zdarma všetkým. Ó, najvyššia trestuhodná tuposť smrteľníkov! Ó, najhanebnejšia nevďačnosť! Ak náš pravý Pán nám nie je ničím povinný a dáva nám všetko zo samotnej štedrosti, ba ešte i prekročí mieru svojich milostí a dobrodení tým, že sa stal človekom a zomrel za nás, a tým sa nám všetok daroval a necháva tiecť prúd svojho Božstva, pokým sa stretne s našou ľudskou prirodzenosťou a spojí sa s nami: ako je to možné že my, natoľko túžiaci po cti, sláve a rozkošiach, nenáhlime sa napiť zadarmo z tohoto dobrovoľne tečúceho prameňa (Iz 55, 1)? Dobre však vidím, čo je na príčine. My nesmädíme po pravej sláve a cti a blaženosti, ale hľadáme iba zdanlivé a klamné, pohŕdajúce žriedlami milostí, ktoré nám otvoril Kristus zásluhami svojej smrti (Iz 12, 3). Ale tým, ktorí túžia po Bohu a Jeho milostiach, Pán sľubuje, že im dá zadarmo zo žriedla života (Jer 2, 13). Ó, aká veľká škoda a žiaľ je, že tak málokto smädí po obnovení žriedla života a že tak mnohí sa náhlia k vodám smrti! Tí, ktorí premáhajú diabla, svet, svoje vlastné telo a vlastné vnútro, zaiste obdržia tieto veci. A okrem toho sa hovorí, že Boh ich ponúka. Mohlo by sa snáď pochybovať o tom, že by tie vody milosti mohli byť niekedy odoprené alebo zastavené; preto aby nás uistil, ponúka ich, aby sme si ich privlastňovali zdarma, bez výhrady alebo obmedzovania.</p>

  <p>261. Okrem toho Pán sa náhli potvrdiť to všetko ďalším uistením, hovoriac: "Ja mu budem Bohom a on mi bude synom." (Zj 21, 7). A ak je On naším Bohom a my Jeho synovia, je zrejmé, že sme stvorení, aby sme boli synovia Boží a keď sme dedičia (hoci celé naše dedičstvo je z milostí), sme si celým svojím dedičstvom istí, tak ako sú dietky isté dedičstvom z majetku rodičov. Pretože je Otcom a súčasne Bohom, nekonečný vo svojich vlastnostiach a dokonalostiach, kto môže odhadnúť tie dobrá, ktoré nám ponúka tým, že nás prijíma za synov? Je v tom zahrnutá otcovská láska, naša záchrana, naše povolanie, naše oživenie i ospravedlnenie, k tomu všetky potrebné prostriedky a konečne naše oslávenie a stav blaženosti, aké oko nevidelo, ani ucho nepočulo, ani na srdce ľudské nevstúpilo. Toto všetko je určené pre tých, ktorí zvíťazia a osvedčia sa ako pravé a statočné dietky.</p>

  <p>262. "Bázlivci však a neverci, ohavníci a vrahovia i smilníci, čarodejníci a modlári a všetci klamári budú mať podiel v jazere horiacom sírou; to je druhá smrť.“ Na tento zoznam dobrovoľne zapísali svoje mená nesčíselní synovia zatratenia, lebo je nekonečný podiel pomätencov, ktorí slepo volia smrť a zatarasujú si cestu života. Veď táto cesta nie je skrytá tým, ktorí svoj zrak užívajú, ale iba tým, ktorí svoj zrak dobrovoľne zatvárajú a nechali sa, alebo nechávajú sa očariť a klamať podvodnými úskokmi satanovými. Podľa rôznych náklonností a chúťok ponúka im otrávenú čašu neprávostí, po ktorých oni túžia. "Bázlivci" sú tí, ktorí stále váhajú a tak premeškajú príležitosť, aby okúsili mannu cnosti a nikdy nevkročia na cestu večného života; tým pripadá cnosť nechutná a obťažená, hoci jarmo Pánovo je sladké a bremeno Jeho ľahké (Mat 11, 30); oklamaní týmto strachom, premôže ich skôr vlastná zbabelosť než obtiaže. Tí ostatní „neverci“, zjavené pravdy ani nepripúšťajú, ani im neveria, ako bludári, pohani a neveriaci; alebo ak im veria, ako katolíci, vyzerá to, akoby ich počuli zďaleka a iba cez vieru iných a nesúhlasia úplne so zrejmými pravdami, ktoré obsahujú. Tak ich viera je mŕtva a žijú ako neveriaci.</p>

  <p>263. "Ohavníci" sú tí, ktorí holdujú všetkým neprávostiam bez rozdielu, bez ľútosti alebo bez obmedzenia a ešte sa chvascú svojou bezbožnosťou a pohŕdaním všetkým dobrým, čím upadajú pred Bohom do nenávisti a zvolávajú na seba Jeho hnev a odsúdenie. Tak dôjdu do stavu odbojnosti a stávajú sa neschopní konať dobré skutky. Vzďaľujú sa od cesty večného života, akoby preň neboli stvorení, odlučujú sa a odsudzujú Bohu i Jeho dobrodeniam a požehnaniam a stávajú sa predmetom odporným Bohu i Jeho svätým. Podobne sú tiež spomenutí "vrahovia", ktorí bez strachu a úcty k božskej spravodlivosti uchvacujú právo zvrchovanému Pánovi, jedinému správcovi vesmíru a opovažujú sa trestať a pomstiť urážky; títo zasluhujú jednanie a súd podľa vlastného meradla, aké užívajú pri zachádzaní a súdení ostatných (Lk 6, 38). "Cudzoložníci a smilníci" sú vylúčení z kráľovstva, pretože pre krátku nečistú rozkoš, ktorá sa stáva odpornou, akonáhle ju dosiahnú, a predsa vo svojej nezriadenosti nikdy nie je ukojenou, pohŕdajú priateľstvom Božím a večnými radosťami, ktoré keď raz sa okúsia, sú tým žiadúcejšie a sú istým zdrojom nezmenšených rozkoší. Podobne "čarodejníci", ktorí veria a hlásajú falošné drakove sľuby skryté pod zámienkou priateľstva, sú oklamaní sami a tiež iných klamú a kazia. "Modloslužobníci" nemôžu vojsť do neba, pretože hľadajú i tušia prítomnosť Boha, ale nenachádzajú Ho, hoci nie je ďaleko od žiadneho z nás (Sk 17, 27). Pripisujú božstvo dielam svojich vlastných rúk, ktoré sú iba neživými tieňmi pravdy a prázdnymi cisternami úplne neschopnými vyvodiť predstavu o veľkosti pravého Boha (Jer 2, 13). Tiež „klamári“, ktorí sa stavajú na odpor najväčšej pravde, Bohu, sú zbavení Jeho úprimnosti a cnosti, zastávajú celkom opačné stanovisko a dôverujú viac podvodným klamom než Pôvodcovi pravdy a všetkého dobra.</p>

  <p>264. O všetkých týchto evanjelista hovorí, že počul rozsudok: "Budú mať podiel v jazere horiacom ohňom a sírou; to je tá druhá smrť." Nik si nebude môcť sťažovať na božskú spravodlivosť a právo, lebo On ospravedlnil svoje jednanie veľkosťou svojich darov a nesčíselným milosrdenstvom. Zostúpil z neba, aby žil medzi ľuďmi, zomrel za nich a zachránil ich svojou krvou. Otvoril nevyčerpateľné zdroje milosti, ktoré nám svätá Cirkev ponúka zadarmo. Naviac nám dal ešte svoju Matku a žriedlo jej presvätého života, ktorým tiež môžeme dosiahnuť dokonalosť. Preto sa smrteľníci nemôžu vyhovárať, ak napriek všetkým darom nepoužívali Jeho milosti a ak naháňaním sa za okamžitými rozkošami ich smrteľného života, opustili dedičstvo večného života. Niet divu, že žnú to, čo rozsievali a ich podiel bude v hroznej priepasti horiacej síry, odkiaľ niet vyslobodenia ani nádej na život, akonáhle ich raz zachytila druhá smrť trestu. Hoci táto druhá smrť je nekonečná vo svojom trvaní, predsa oveľa horšia a ohavnejšia bola smrť ich hriechu, do ktorej sa dobrovoľne vrhali, pretože smrť milosti, čiže strata milosti, spôsobená hriechom odporuje nekonečnej svätosti a dobrote Božej, uráža Toho, ktorý má byť ctený a velebený. Smrť pekelných bolestí je spravodlivý trest pre tieto zavrhnutiahodné duše a je spravodlivou odplatou Jeho absolútnej neomylnej spravodlivosti. Tým je táto spravodlivosť vyvýšená a slávne vyhlásená v tej istej miere, v akej bola urážaná a opovrhovaná hriechom. Nech je po všetky veky obávaná a ctená. Amen.</p>

</body>

</html>