<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 19.</h1>

  <h2 id="toc_1">Obsahuje poslednú časť dvadsiatej prvej kapitoly Zjavenia sv. Jána, pokiaľ popisuje počatie najsvätejšej Márie</h2>

  <p>283. Text tretej a poslednej časti dvadsiatej prvej kapitoly Apokalypsy, ktorú som videla vysvetlenú, je tento:</p>

  <p>- 19. Základné kamene hradieb mesta boli ozdobené všelijakými drahými kameňmi: prvý základný kameň jaspis, druhý zafír, tretí chalcedón, štvrtý smaragd.</p>

  <p>- 20. piaty sardonyx, šiesty sardion, siedmy chryzolit, ôsmy beryl, deviaty topás, desiaty chryzopras, jedenásty hyacint, dvanásty ametyst.</p>

  <p>- 21. Dvanásť brán je dvanásť perál, každá brána bola z jednej perly. A námestie mesta bolo z rýdzeho zlata, takého ako priezračné sklo.</p>

  <p>- 22. Ale chrám som v ňom nevidel, lebo jeho chrámom je Pán, všemohúci Boh a Baránok.</p>

  <p>- 23. A mesto nepotrebuje ani slnko, ani mesiac, aby mu svietili, pretože ho ožaruje Božia sláva a jeho lampou je Baránok.</p>

  <p>- 24. V jeho svetle budú kráčať národy a králi zeme doň prinesú svoju slávu.</p>

  <p>- 25. Jeho brány sa cez deň nezavrú a noci tam nebude.</p>

  <p>- 26. A budú doň prinášať slávu a bohatstvo národov.</p>

  <p>- 27. A nič poškvrnené, nik, kto sa dopúšťa ohavností a lží, doň nevojde, iba tí, čo sú zapísaní v Baránkovej knihe života."</p>

  <p>- Takto znie doslovný text dvadsiatej prvej kapitoly Apokalypsy, ktorú som videla vysvetlenú.</p>

  <p>284. Keď mal Všemohúci vyvoliť sväté Mesto Máriu za svoj príbytok a Ona bola zo všetkých vecí mimo Boha najspôsobilejšia a najvhodnejšia, bolo vhodné, že z pokladov svojho Božstva a zo zásluh Jeho najsvätejšieho Syna vyzdobil základy týchto mestských hradieb rôznymi druhmi drahých kameňov. Pevnosť a sila Márie znázornená hradbami, krása a vznešenosť Jej svätosti a milosti prirovnaná k drahým kameňom, Jej podivuhodné počatie naznačené základmi, to všetko Boh dobre primeral pomerom jedného k druhému a so zreteľom na Jej vznešený cieľ, pre ktorý toto Mesto založil, menovite, že Boh má v ňom prebývať svojou láskou a svoju ľudskú prirodzenosť má prijať z panenského života Márie. Evanjelista to popisuje práve tak, ako to vidí v najsvätejšej Márii. Lebo pre Jej dôstojnosť, svätosť a vytrvalosť, ktoré sa požadovali od Nej ako od obydlia a pevnosti Božej, patrilo sa, aby základy hradieb tohoto Mesta, ktoré symbolicky znázorňovali počiatky Jej nepoškvrneného počatia, boli postavené z takých výnimočne drahých kameňov či cností, že drahšie a vzácnejšie nikde nebolo možné nájsť.</p>

  <p>285. Hovorí sa, že „prvý základ“ alebo kameň „bol z jaspisu“, ktorého rozmanité odtiene farieb a trvanlivosť znamená vytrvalosť a silu, ktoré od okamihu Jej počatia boli vliate do tejto veľkej Panej, aby mohla pokračovať po celý svoj život v konaní všetkých cností s nepremožiteľnou veľkomyselnosťou a stálosťou. Cnosti a vlastnosti udelené a vliate najsvätejšej Márii pri Jej počatí a znázornené drahými kameňmi, sú súčasne spojené so zvláštnymi výsadami, ktoré vysvetlím, nakoľko budem môcť, aby sa poznalo celé tajomstvo týchto dvanástich základov. Tento dar sily zahrňuje v sebe zvláštnu nadvládu a zvrchovanosť pre zadržovanie, pokorovanie a premáhanie odvekého hada a naplňovanie všetkých zlých duchov nevýslovnou hrôzou. Preto sa Jej boja a zďaleka pred Ňou utekajú, trasúc sa pred samotnou Jej prítomnosťou. Nemôžu sa najsvätejšej Márii priblížiť bez mučivých bolestí. Božská Prozreteľnosť bola k Márii natoľko štedrá, že nielen Ju vyňala spod obyčajného zákona dietok Adamových, ale Ju tiež oslobodila od dedičného hriechu i od poddanosti zlému duchu, ktorý ten hriech spôsobuje. Oslobodil Ju od všetkého tohoto zla a zároveň Ju obdaril zvrchovanou mocou nad diablom, ktorú všetci ľudia stratili, keď stratili svoju nevinnosť. Ešte viac: Ako Matka Syna večného Otca (ktorého vo svojom živote nosila práve preto, aby ukončila zlú moc nepriateľov), bola obdarená skutočnou autoritou, vychádzajúcou od samotného Boha a mocou tejto autority najvznešenejšia Pani premáhala zlých duchov a posielala ich do pekelných priepastí, ako neskôr napíšem.</p>

  <p>286. "Druhý zo zafíru. " Tento drahý kameň sa podobá farbou čistej jasnej oblohe, možno na ňom vidieť roztrúsené zlaté bodky či atómy. Jeho farba znázorňuje jasnosť a pokoj darov a milostí najsvätejšej Márie, ktoré ju uschopňujú, aby požívala nemeniteľný nebeský mierny pokoj, bez akéhokoľvek mráčika neporiadku a od okamihu Jej počatia osvetlený nazeraním na Boha. Tým, že sa Jej cnosti podobali božským vlastnostiam, a že cnosti sa nemenili, stala sa hodnou hľadieť na Boha. Počas Jej púte životom bola mnohokrát obdarená nezastretým a jasným nazeraním na Boha, ako bude neskoršie popísané. Pre túto jedinečnú výsadu Všemohúci Ju obdaril mocou udeľovať mier a pokoj duše tým, ktorí Ju budú žiadať o príhovor. Preto nech všetci veriaci, ktorí sú znepokojovaní a trápení bázňou pre svoje neprávosti, nech sa k Nej modlia, aby od Nej mohli získať dar pokoja.</p>

  <p>287. "Tretí z chalcedonu." Tento drahý kameň má svoje meno od zeme, kde sa nachádza. Má červenú farbu a v noci žiari ako maják. Skrytý význam tohoto kameňa poukazuje na svätosť a moc mena Márie. Lebo dostala svoje meno z tej časti sveta, kde Jej bytosť dostala vznik, nazývajúc sa dcérou Adamovou, samotnou zmenou prízvuku Jej meno v latinčine znamená hromadne všetky oceány, lebo Ona bola oceánom milostí a darov Božích. Prišla na svet v nepoškvrnenom počatí zaplavená týmito darmi, ktoré zmývajú všetku zlobu hriechov a smrti a ich účinky, tmy priepasti osvetľujú svetlom Jej ducha a jasnosťou Jej nebeskej múdrosti. Tento základný kameň vyjadruje, že Najvyšší udelil Jej presvätému menu moc rozptyľovať mraky nevery, rozšírené na zemi a vykoreňovať bludy, kacírstvo, pohanstvo, modlárstvo a neistotu vo veciach katolíckej viery. Keby sa neverci obrátili k tomuto svetlu vzývaním mena Márie, je isté, že ich rozum by rýchle rozptýlil tmu, ich bludy by sa utopili ako v mori pod účinkom moci, ktorá Jej bola udelená zhora.</p>

  <p>288. "Štvrtý zo smaragdu." Farba smaragdu je príjemne zelená a oko sa ňou môže kochať bez omrzenia. Tento tajomne znázorňuje vnady najsvätejšej Márie v jej počatí, pretože bola nanajvýš milostná a pôvabná v očiach Božích i Jeho tvorov. Všetku svätosť a sviežosť cností a darov, ktoré Jej boli vtedy udelené si zachovala bez najmenšieho priestupku proti Jeho menu a pamiatke. Najvyšší Jej udelil výsadu, že môže zaisťovať podobnú stálosť svojim zbožným nasledovníkom a získa pre nich zotrvanie a vernosť v priateľstve Božom a v konaní cností.</p>

  <p>289. "Piaty zo sardonixu." Tento kameň je priehľadný, hoci farbou sa podobá ľudskej pleti, obyčajne v troch odtieňoch: vo veľmi príjemných rôznofarebnostiach, dole tmavé, uprostred belavé a hore perleťové. Tajomný význam tohto kameňa poukazuje na úzke vzťahy Matky k Synovi, ktorého porodila. Tmavá farba naznačuje nižšiu, pozemskú časť Máriinho tela, zatienenú a skrytú umŕtvovaním a prácami za Jej pobytu na zemi, a tiež človečenstvo Jej Syna, zatienené našimi vinami, ktoré vzal na seba. Belavá farba značí čistotu duše Panny Márie i duše Kristovej, nášho najvyššieho dobra. Pleťová farba hovorí o Jeho podstatnom spojení Božstva s človečenstvom a u Márie o Jej účasti v láske Jej najsvätejšieho Syna a Jej podieľaní sa na celej skvelosti Božstva. Silou tohto základného kameňa veľká nebeská Kráľovná sa teší moci, že sa môže prihovárať a získať pre svojich ctiteľov účinné prostriedky z preveľkých zásluh vtelenia a vykúpenia, v ktorých je zahrnutá tiež zvláštna úcta k tajomstvám a životu Krista, nášho Pána, pre Jeho zásluhy.</p>

  <p>290. "Šiesty zo sardisu." Tento kameň je priezračný a zároveň akoby vybleskoval čistý ohnivý plameň, preto je symbolom ohňa lásky, ktorá neustále horí v nebeskej Kráľovnej, lebo žiar v Jej vnútri nikdy neprestáva ani neochabuje. Hneď od okamihu Jej počatia, ktoré je dobou i miestom Jej počiatku, stále sa vzmáhal a teraz, keď dosiahol najvyšší stupeň povznesenia, aký kedy tvor mohol dosiahnuť, horí a bude horieť ešte jasnejšie po celú večnosť. V tomto je zahrnutá tiež Jej výsada, že môže rozdeľovať vplyv, lásku a dary Ducha Svätého tým, ktorí o ne prosia Jej menom.</p>

  <p>291. "Siedmy z chryzolitu." Tento kameň sa farbou podobá zlatu, trbliece sa ohnivým leskom a krajšie žiari v noci než vo dne. Tento kameň znázorňuje Máriinu vrúcnu lásku k Cirkvi bojujúcej, k jej kňazom a najmä zákonu milosti. Táto láska žiarila najmä v noci smrti Jej najsvätejšieho Syna a tiež keď začiatkom zákona evanjelia zastávala úrad učiteľky a tak vrúcne sa modlila za upevnenie Cirkvi a Jej sviatostí. V tej dobe, ako bude uvedené na svojom mieste, s horúcou láskou spolupracovala na spáse celého ľudského pokolenia. Jedine Ona poznala a náležíte ocenila hodnotu svätého zákona svojho Syna. Touto láskou bola pripravená a obdarená od okamihu svojho počatia, aby bola Pomocníčkou Krista Pána. V tomto je zahrnutá tiež výsada, že tým, ktorí Ju vzývajú, môže získať milosť, aby boli dobre pripravení prijímať sviatosti svätej Cirkvi a schopní odstraňovať prekážky, ktoré zabraňujú ich plnému účinku.</p>

  <p>292. "Ôsmy z berylu." Tento kameň má zelenú a žltú farbu, ale zelená prevláda a je veľmi podobná olivovej a pekne sa trbliece. Znázorňuje jedinečnú vieru a nádej udelenú Márii pri Jej počatí, ktoré ju uschopnili rozumieť i konať obtiažne a vznešené skutky, aké skutočne vykonala pre slávu svojho Stvoriteľa. Tento dar neklamnej pomoci Pána Jej dal moc udeľovať svojim služobníkom statočnosť a trpezlivosť v útrapách a ťažkostiach podnikania.</p>

  <p>293. "Deviaty z topásu." Tento kameň je priehľadný, má farbu morušovú a je veľmi cenný a hľadaný. Znázorňuje najúctyhodnejšie panenstvo Márie, našej Panej, i jej Materstvo, so vzťahom k vtelenému Slovu; okrem toho po celý svoj život tieto dve prednosti držala ako poklady nevýslovnej ceny, hodné najpokornejšej vďaky. Hneď v prvých okamihoch po svojom počatí prosila Najvyššieho o cnosť čistoty a sľúbila, že ju zachová po celý svoj pozemský život. Bola si vedomá, že Jej bola udelená v stupni oveľa vyššom, než si priala a sľúbila. A nielen to, ale vedela tiež, že Pán Ju ustanovil za učiteľku a vodkyňu všetkých panien a milovníkov čistoty a svojimi príhovormi môže dosiahnuť, že Jej ctitelia získajú túto cnosť a zotrvajú v nej.</p>

  <p>294. "Desiaty z chryzoprasu", ktorý má zelenú farbu s nádychom zlatej, znázorňuje najpevnejšiu nádej, zasadenú do Srdca najsvätejšej Márie pri Jej počatí a lásku s akou bola oplodnená a okrášlená. Vnútri našej Kráľovnej stále kvitla živá neuhasínajúca nádej, čo patrila Tej, ktorá ostatnému človečenstvu mala udeľovať podobné vlastnosti. Pevnosť Jej nádeje mala svoje základy v tom, že Jej vysoká a veľkomyselná povaha mala stálosť vo všetkých Jej prácach a výkonoch Jej najsvätejšieho života, zvlášť v umučení a smrti Jej najsvätejšieho Syna. Zároveň s touto cnosťou dostala moc účinne sprostredkovať, aby mohla získavať takú pevnú nádej tiež pre svojich ctiteľov.</p>

  <p>295. "Jedenásty z hyacintu", ktorý je neobyčajne krásne fialový. Tento základný kameň vyjadruje Máriinu lásku k vykúpeniu ľudského pokolenia. Táto láska jej bola vliata pri počatí a dostala ju so zreteľom na zásluhy plynúce zo smrti Vykupiteľa, Jej Syna. Pretože celá náprava viny i ospravedlnenie duší malo vzísť z vykúpenia, táto láska našej Kráľovnej pre vykúpenie od toho prvého okamihu získala Jej moc žiadať, aby ani jeden hriešnik, nech by bol akokoľvek veľký a nečistý, nebol vylúčený z použitia ovocia vykúpenia a ospravedlnenia, aby dosiahol večný život, ak bude prosiť o príhovor túto mocnú Pani a Príhovorkyňu.</p>

  <p>296. "Dvanásty z ametystu", ktorý má lesklú fialovú farbu. Tajomstvo tohto kameňa či základu sa zhoduje čiastočne s prvým. Znamená akúsi vrodenú moc, udelenú najsvätejšej Márii od prvého okamihu Jej počatia proti všetkým diablovým zástupom, takže zlí duchovia, i bez akéhokoľvek rozkazu alebo úkonu z Jej strany, cítia úzkosť a mučivú silu vychádzajúcu z Nej, akonáhle sa pokúsia priblížiť sa k Nej. Túto obdržala ako odmenu za svoju neprekonateľnú horlivosť pri vyvyšovaní a obhajobe slávy a cti Božej. Preto samotný zvuk Jej najsladšieho Mena postačí, aby vyhnal zlomyseľných duchov z ľudského tela. Lebo Jej sväté Meno je také mocné, že pri samotnej zmienke o ňom sú premožení a strácajú silu. Týmto sú krátko popísané tajomstvá základov, na ktorých Boh vystaval to sväté Mesto Máriu. Naznačujú ovšem ešte mnoho iných tajomstiev a milostí, ktoré obdržala a ktoré postupne vysvetlím na ďalších stránkach tohoto životopisu, ak mi Pán dá svetlo a silu.</p>

  <p>297. Evanjelista ďalej hovorí: "Dvanásť brán je dvanásť perál, každá brána bola z jednej perly." Veľký počet brán tohoto Mystického Mesta znamená, že cez najsvätejšiu Máriu a Jej nevýslovnú dôstojnosť a zásluhy mal by byť vchod do života večného taký ľahký, ako je voľný. Akosi to patrilo k veľkosti tejto vznešenej Kráľovnej, aby v Nej a skrze Ňu nekonečné milosrdenstvo Najvyššieho bolo oslávené otvorením toľkých ciest, vedúcich k spojeniu s Bohom a aby smrteľníci vchádzali k účastenstvu na Božstve, ak si prajú používať Jej zásluhy a mocnú vznešenosť. Neoceniteľná hodnota, vznešenosť, krása a čistota týchto dvanástich brán, vybudovaných z perál, poukazuje na veľkosť dôstojnosti a milosti tejto Kráľovnej nebies, i na sladkosť Jej utešeného Mena, ktoré vábi smrteľníkov k Bohu. Najsvätejšia Mária vedela, že Pán pre Jej Syna Jej udelil výsadu, aby bola zvláštnou Prostrednicou ľudského pokolenia a Rozdávateľkou pokladov Božích, a preto múdra a nanajvýš horlivá Pani snažila sa urobiť zásluhy a vznešenosť svojich skutkov také vzácne a výborné, že ich obdivujú blahoslavení nebešťania. Tak boli brány onoho Mesta pred zrakmi ľudí i Pána naozaj vzácnymi perlami.</p>

  <p>298. Preto sa hovorí ďalej: "A námestie mesta bolo čisté zlato, ako priehľadné sklo." Námestím tohoto Božieho Mesta, najsvätejšej Márie, je Jej vnútro, či jej duša. Ako na námestí alebo na tržnici zbieha sa všetok život, tak sa tu vybavuje všetok obchod a výmena republiky duše, lebo tu je stred činností zmyslov a iných schopností. V najsvätejšej Márii bolo toto námestie z najčistejšieho a priehľadného zlata, pretože sa skladalo z múdrosti a lásky samého Boha. Nikdy nebolo zaťažené otupenosťou nevedomosťou alebo nepozornosťou; všetky Jej myšlienky boli nanajvýš vznešené a Jej náklonnosti boli roznietené nesmiernou láskou. Na tomto námestí sa uvažovalo o najvyšších Božských tajomstvách, z tohoto námestia bolo počuť slová "Fiat mihi secundum verbum tuum", čo znamená, "staň sa mi podľa Tvojho slova ", ktoré dali počiatok k najvznešenejšiemu Božiemu dielu, aké kedy bolo alebo bude vykonané; tu boli vymyslené a pred tribunál Boží vyslané nespočetné žiadosti v prospech ľudského pokolenia; tam bolo nahromadené to bohatstvo, ktoré odstráni chudobu z celého sveta, ak len ľudia budú chcieť naviazať s ním obchodné styky; tam je tiež výzbroj proti diablom a všetkým neprávostiam, lebo v najsvätejšej Márii sú milosti a čnosti, ktoré ju robia pre peklo hroznú a nám dodávajú zmužilosť na premáhanie diabolských vojsk.</p>

  <p>299. Ďalej hovorí: "Ale chrám som v ňom nevidel, lebo jeho chrámom je Pán, všemohúci Boh a Baránok." Chrámy v mestách sú miestami modlitby a klaňania sa Bohu a bola by veľká chyba, keby v Meste Božom nebol žiaden chrám, aký by patril jeho veľkosti a dokonalosti. Preto v tomto meste presvätej Márie je taký posvätný chrám, že sám všemohúci Boh a Baránok, to je človečenstvo a Božstvo Jeho Jednorodeného Syna sú v ňom ctené a vzývané v duchu a dôstojnejšie než vo všetkých chrámoch sveta, lebo On v Nej prebýval ako vo svojom vlastnom príbytku. On sám tiež bol chrámom Máriiným, pretože Ona bola obkolesená, obkľúčená a uzavretá Božstvom a človečenstvom, ktoré obe jej slúžili za obydlie a stánok; pretože bola v Bohu, nikdy neprestávala klaňať sa, ctiť si a prosiť tohto Boha a vtelené Slovo vo svojom lone a žila tak duchom v Bohu a v Baránkovi ako v chráme, pretože Jej stála svätosť bola vhodná pre taký chrám. Aby sme mohli primerane zmýšľať o tejto nebeskej Panej, musíme Ju stále pozorovať, ako je obklopená Božstvom a v Jej najsvätejšom Synovi ako v chráme. Tak pochopíme, aké konala úkony a pokroky v láske, v klaňaní a v úcte, akú rozkoš nachádzala v Pánovi, aké prosby sa v Nej rodili za ľudské pokolenie, ako naliehavo, z hĺbky srdca a s horiacou láskou volala a prosila o záchranu smrteľníkov, keď v duchu videla veľkú nutnosť ich spásy.</p>

  <p>300. Evanjelista hovorí ďalej: "A mesto nepotrebuje ani slnko, ani mesiac, aby mu svietili, pretože ho ožaruje Božia sláva a jeho lampou je Baránok." Slnko a mesiac nie sú potrebné, kde je väčšie svetlo než ich; a tak v najvyššom nebi, kde nekonečné slnká poskytujú svoje svetlo, vôbec nevadí, že tam nie je slnko, hoci je také žiarivé a krásne. V našej najsvätejšej Kráľovnej Márii nebolo potrebné stvorené slnko a mesiac, aby Ju osvetľovali a riadili, lebo Ona sa Bohu neporovnateľne páčila a oblažovala Ho. Múdrosť, svätosť a dokonalosť Jej skutkov ani nemohla mať iného učiteľa, než samo Slnko Spravodlivosti, Jej najsvätejšieho Syna. Všetky ostatné tvory ani zďaleka nestačili Jej nejako napomáhať, aby bola dobrou Matkou ich Stvoriteľa. Predsa však v tej istej škole Pána sa naučila byť najpokornejšia a najposlušnejšia medzi pokornými a poslušnými. Hoci Ju vyučoval sám Boh, predsa bez rozmýšľania pokorne prosila a počúvala hoci i najopovrhovanejších ľudí vo veciach, ktoré neboli neslušné. Bola učeníčkou Toho, ktorý karhá múdrych a čerpala božskú filozofiu o pokore od Neho, svojho veľkého Majstra. A dosiahla takú múdrosť, že evanjelista mohol napísať:</p>

  <p>301. "V jeho svetle budú kráčať národy." Keď Kristus, náš Pán, nazýva doktorov a svätých svietiacim svetlom, postaveným na svietnik, aby osvecovali Cirkev, také svetlá, aké boli rozptýlené v dobách všetkých vekov, ako boli patriarchovia a proroci, apoštoli, mučeníci a doktori, dodávajúci katolíckej Cirkvi lesk, že pripadala ako nebo s mnohými slnkami a mesiacmi - čo by sme potom mali povedať o najsvätejšej Márii, ktorej svetlo a lesk neporovnateľne prevyšuje všetkých doktorov a učiteľov Cirkvi, ba i nebeských anjelov? Keby len smrteľníci mali čistý rozhľad, aby videli lesk najsvätejšej Márie, to samé by stačilo osvietiť každého človeka na svete a osvietiť chodníky do neba všetkým. Pretože tí, ktorým sa dostalo poznanie Boha, chodili vo svetle tohoto svätého Mesta, preto hovorí sv. Ján, že: "v jeho svetle budú kráčať národy." A k tomu dodáva preveľmi pravdivo:</p>

  <p>302. "Králi zeme doň prinesú svoju slávu." Veľmi požehnaní sú tí králi a kniežatá, ktorí s radostnou horlivosťou používajú svoju moc a vplyv, aby splnili toto proroctvo. Mali by to robiť všetci; ale šťastní sú tí, ktorí sa s úprimnou láskou obracajú k najblahoslavenejšej Márii, vynakladajúc svoj život svoju česť svoje bohatstvo a svoje vysoké postavenie na obranu tohoto Mesta Božieho, rozmnožujú Jej slávu na svete a vychvaľujú Jej Meno v katolíckej Cirkvi na premáhanie šialenej besnoty bludárov a nevercov. S hlbokým žiaľom hľadím na katolícke kniežatá a vladárov, ktorí zanedbávajú hľadanie priazne tejto Kráľovnej, zabúdajú žiadať Ju o pomoc pri veľkých nebezpečenstvách svojich štátov a nepozerajú na Ňu ako na útočisko a ochranu, ako na Orodovníčku a Zástankyňu. Ak sú veľké nebezpečenstvá kráľov a mocnárov, nech si pamätajú, že nie menšia bude ich povinnosť byť vďační; lebo táto nebeská Kráľovná sama hovorí, že jej pomocou kráľovia vládnu, kniežatá velia a mocní vykonávajú svoju spravodlivosť (Prísl. 8, 16); Ona miluje tých, ktorí Ju milujú (Ekl. 24, 31) a tí, ktorí Ju velebia, dosiahnu život večný, pretože tí, ktorí s Ňou spolupracujú, nehrešia.</p>

  <p>303. Nechcem skrývať svetlo, ktoré mi bolo častokrát udelené, ale najmä pri tejto príležitosti, aby som ho ukázala iným. Bolo mi ukázané v Pánovi, že všetky útrapy katolíckej Cirkvi a všetky námahy kresťanov sú stále zmierňované orodovaním najsvätejšej Márie; že v dnešnej rozbúrenej dobe, keď bludárska pýcha stúpa tak vysoko proti Bohu a Jeho žalostne sužovanej Cirkvi, zostáva jediný liek proti týmto biedam; aby sa katolícki králi a vlády obrátili k Matke milosti a milosrdenstva, najsvätejšej Márii. Nech hľadajú Jej priazeň tým, že Jej budú vzdávať zvláštnu úctu a snažia sa o to, aby pobožnosť a úcta k Márii vzrastala a šírila sa po celom svete a tak Ju naklonia, aby na nás so súcitom zhliadla. Potom nám možno vyprosí milosť od svojho najsvätejšieho Syna a bude napravené všetko to bezuzdné zlo, ktoré teraz dolieha na kresťanský ľud následkom zlomyseľnosti nepriateľov a skrze Jej orodovanie bude utíšený hnev Pánov, ktorý nás tak spravodlivo trestá a hrozí nám ešte väčšími pohromami a nešťastiami. S touto nápravou a polepšením našich hriechov prišlo by tiež víťazstvo nad neveriacimi a vyhubenie falošných siekt, ktoré utláčajú svätú Cirkev. Lebo Mária je meč, ktorý ich rozseká a zničí na celom svete.</p>

  <p>304. I teraz znáša svet straty v dôsledku tejto zábudlivosti. Ak katolícki králi nemajú úspech v zachovaní a šírení katolíckej viery vo svojich zemiach, v premáhaní svojich nepriateľov, alebo vo svojich bojoch proti nevercom, to všetko sa deje, pretože nenasledujú túto vodcovskú Hviezdu, ktorá im ukazuje cestu; pretože nezvolili Máriu za začiatok a bezprostredný koniec svojich skutkov a podnikaní, a pretože zabudli, že táto Kráľovná kráča cestou spravodlivosti, aby ňou učila, povznášala a obohacovala tých, ktorý Ju milujú (Prísl. 8, 20)</p>

  <p>305 Ó, ty knieža a hlava katolíckej Cirkvi! Ó vy preláti, ktorí sa tiež nazývate cirkevné kniežatá! A ty, katolícke knieža a vládca Španielska, ktorému podľa svojej prirodzenej povinnosti a pre veľkú lásku a zvláštnu prozreteľnosť Najvyššieho adresujem tento môj pokorný a vážny apel -zlož korunu a svoje vladárstvo k nohám Tejto Kráľovnej a Panej neba i zeme; vyhľadaj túto Obnoviteľku ľudského pokolenia; počúvaj Tú, ktorá je Božou mocou postavená nad všetky zástupy ľudí i nad celé končiny pekelné; obráť sa na Tú, ktorá má v rukách kľúče k dobrej vôli a pokladom Najvyššieho; prenes svoju česť a vážnosť do tohoto Božieho Mesta, ktorá ju teraz nepotrebuje k rozmnožovaniu svojej, ale môže zlepšiť a povzniesť tvoju. Ponúkni Jej s katolíckym nadšením a s celým srdcom nejaké veľké a príjemné služby a odmena za to bude nesmierne veľká: obrátenie pohanov, víťazstvo nad bludmi a pohanstvom, pokoj v Cirkvi, nové svetlo a pomoc na zlepšenie životných pomerov ľudu a tvoje veľké, slávne panovanie v tomto i v budúcom živote.</p>

  <p>306. Ó, moja otčina, kráľovstvo španielske, ktoré preto, že si katolícke, si prešťastné! A bolo by si ešte šťastnejšie, keby si k pevnosti a úprimnosti svojej viery, ktorú ti udelil Všemohúci, pridalo ešte svätú bázeň Božiu, odpovedajúcu Tvojej vynikajúcej viere! Kiež by sa pre dosiahnutie tohoto vrcholu šťastia zjednotili všetci tvoji obyvatelia v horlivej úcte k najsvätejšej Márii! Ako veľmi by potom žiarila tvoja sláva! Ako veľmi by si bolo osvietené! Ako udatne by ťa potom chránila a hájila táto Kráľovná a ako by boli tvoji katolícki králi obohatení pokladmi zhora a ako by bol rozšírený Jej pomocníkmi sladký zákon evanjelia medzi národmi. Pamätaj, že táto veľká Kňažná ctí tých, ktorí ctia Ju, obohacuje tých, ktorí Ju hľadajú, robí slávnymi tých, ktorí Ju vychvaľujú a ochraňuje tých, ktorí do Nej skladajú svoju nádej. Je isté, že preto, aby sa ukázala ako Matka a zahrnula ťa milosrdenstvom, očakáva a praje si, aby bola o to žiadaná. Pritom pamätaj, že Boh nepotrebuje nič od nikoho a ničoho (Ž 15, 2) a že môže vzbudiť aj z kameňov synov Abrahámových (Lk 3, 8); ak sa staneš nehodný takého veľkého dobra, môže tú slávu prenechať iným, ktorí Mu lepšie slúžia a činia sa menej hodnými odmeny.</p>

  <p>307. Aby si azda neostala neoboznámená s touto službou, ktorá za našich dní (medzi mnohým iným učila ťa zbožnosti a úcte) má byť preukazovaná tejto veľkej Kráľovnej a Panej ľudstva, uvažuj o terajšom postavení, aké v katolíckej Cirkvi zaujíma tajomstvo o Jej Nepoškvrnenom Počatí a obráť svoju pozornosť k tomu, aby sa doplnilo to, čo chýba pre pevné ustanovenie tohoto základného učenia o tomto Meste Božom. Nech nikto nepohŕda týmto návrhom, pretože pochádza od slabej ženy, alebo že by to bola žiadosť založená na prepiatej láske stavu a povolania zasväteného Menu a cti Nepoškvrnenej Márie, alebo že presvedčenie a svetlo, ktoré sa mi dostalo poznaním Jej života, stačí pre mňa. Nerobím toto napomenutie pre svoju česť, ani sa nespolieham na svoj úsudok a autoritu; poslúcham iba rozkaz Pána, ktorý dáva reč nemým a robí výrečnými jazyky nemluvniat. Nech tiež tí, stvorení Bohom, ktorí, obdivujú túto milosrdnú štedrosť, si všimnú to, čo evanjelista dodáva:</p>

  <p>308. „Jeho brány sa cez deň nezavrú a noci tam nebude.“ Brány milosrdenstva Márie nikdy neboli a nikdy nie sú zatvorené, ani v Nej od prvého okamihu Jej počatia nebolo žiadnej tmy viny, ktorá by mohla zatvoriť brány tohoto Mesta, ako sa stalo pri ostatných svätých. Ako tam, kde sú brány stále otvorené, všetci, ktorí si prajú, môžu kedykoľvek vychádzať alebo vchádzať, tu žiaden zákaz nezabraňuje smrteľníkom voľný prístup k Bohu cez brány milosrdenstva najčistejšej Márie. Lebo v tomto Meste je skladisko nebeských pokladov, otvorené všetkým bez určenia času, miesta, veku alebo pohlavia. Všetci mohli voľne vchádzať hneď od jeho založenia; práve preto Najvyšší otvoril tak mnoho brán v tomto počiatku a nechal ich nezamknuté, voľné a otvorené svetlu, takže od prvého okamihu najčistejšieho počatia Márie, na celé ľudské pokolenie začali zostupovať milosrdenstvo a dobrodenie. Hoci toto mesto má toľko brán, ktorými vychádza Božské bohatstvo, predsa preto nie je menej bezpečné pred nepriateľmi. Preto text pokračuje:</p>

  <p>309. „A nič nepoškvrnené, nik, kto sa dopúšťa ohavnosti a lži, doň nevojde, iba tí, čo sú zapísaní v Baránkovej knihe života.“ Evanjelista znovu opakuje slávu Mesta Božieho a končí dvadsiatu prvú kapitolu uisťujúc nás znovu, že na Nej nebolo škvrny, pretože obdržala nepoškvrnené telo i dušu. To by sa však o Nej nikdy nemohlo povedať, keby bola dotknutá dedičným hriechom a ešte menej, keby do Nej boli našli prístup osobné hriechy. To, čo vošlo do tohoto Mesta Božieho, je úplne podobné tomu, čo je písané o Baránkovi: Jej najsvätejší Syn bol vzorom a modelom pre Jej sformovanie a podľa žiadnej inej bytosti nebolo možné napodobniť vznešenosť Márie, ani keby išlo o niečo najmenšie, ak naozaj na Nej môže byť niečo nazvané malým. Pretože táto brána, Mária, má byť pre smrteľníkov bránou útočistnou, môže to byť jedine s tou podmienkou, že páchateľ ohavností a lží nikdy v Nej nenájde diel alebo vstup cez Ňu. Avšak preto nech hriešni a previnilí synovia Adamovi neváhajú približovať sa k bránam tohoto svätého Božieho Mesta, lebo keď sa priblížia s ľútosťou a pokorou, aby hľadali očistenie a milosť, nájdu to v bránach tejto veľkej Kráľovnej, a v žiadnych iných. Ona je čistá, bez poškvrny, oplývajúca milosťou a nadovšetko je Matkou milosrdenstva; Ona je milostivá, prívetivá a mocná, obohatí našu chudobu a očistí nás od všetkých škvŕn našich hriechov.</p>

  <h2 id="toc_2">Poučenie, ktoré mi nebeská Kráľovná dala o týchto kapitolách</h2>

  <p>310. Dcéra moja, tieto kapitoly obsahujú výborný návod a svetlo, hoci si na mnohé zabudla. Snaž sa čerpať úžitok zo všetkého, čo si pochopila a napísala a varuj sa, aby si neprijímala svetlo a milosť nadarmo. Toto ti chcem krátko pripomenúť; nebuď malomyseľná, pretože si bola počatá v hriechu a že ako pozemský tvor cítiš v sebe pozemské náklonnosti; ale bojuj proti vášňam až do konca. Ak to budeš robiť, budeš zároveň bojovať i proti svojim nepriateľom. S pomocou milosti Všemohúceho môžeš sa povzniesť nad seba a stať sa dcérou nebies, odkiaľ prichádza všetka milosť. Aby si to mohla dosiahnuť, prebývaj vo vyšších končinách, maj svoju myseľ upevnenú v poznávaní nezmeniteľnej Bytosti a Božích dokonalostí a nedovoľuj nikdy, aby tvoja pozornosť sa obracala k iným, hoci i potrebným veciam. Touto ustavičnou prítomnosťou a pamätaním na Božiu veľkosť staneš sa schopná prijať Ducha Svätého a jeho dary v najužšom priateľstve a spojení s Pánom. Aby si sa vyhla všetkým prekážkam, ktoré sa stavajú proti tejto Jeho svätej vôli, ktoré som ti už mnohokrát naznačila a ukázala, snaž sa umŕtvovať nižšiu časť tvojej bytosti, sídlo zlých náklonností a vášní. Odumri všetkému, čo je pozemské, uvedom si prítomnosť Božiu a obetuj všetky svoje zmyselné chúťky, nebuď po vôli ich pudom, ani nikdy neuspokojuj svoju vôľu okrem úzkych medzier poslušnosti. Neopúšťaj tajný úkryt vnútornej sústredenosti, kde ťa osvecuje Baránok. Ozdob sa pre vstup do svadobnej komnaty svojho Ženícha a ponechaj rukám Všemohúceho, aby ťa priodel a ozdobil takým spôsobom, ako si to On praje, a snaž sa s Ním vždy spolupracovať a neklásť Mu žiadne prekážky. Očisti si svoju dušu mnohými úkonmi ľútosti, pretože si Ho urážala, zvelebuj a chváľ Ho najvrúcnejšou láskou. Hľadaj ho a neprestaň, pokiaľ nenájdeš Toho, po ktorom tvoja duša túži, drž Ho a nedovoľ Mu odísť (Veľp. 3,4). Prajem si, aby si pokračovala na svojej púti ako ten, kto už došiel na koniec svojej cesty, stále upieraj svoj zrak na zdroj všetkej slávy. Nech je pravidlom tvojho života kráčať vo svetle viery a v jasnosti, ktorou Všemohúci naplní a osvieti tvoju dušu a neprestaň Ho milovať, uctievať a klaňať sa Mu bez prestania a ochabovania. V tvojom prípade toto je vôľa Božia: Uvažuj, čo získaš, ale tiež pamätaj, čo by si mohla stratiť. Dbaj, aby si sa nevydávala do takého nebezpečenstva; podrobuj sa celou vôľou a bytosťou vedeniu svojho Ženícha a môjmu a svätej poslušnosti, ktorá vždy musí byť tvojím vodidlom. -Tak ma poučila Matka Pána, ja som Jej plná zahanbenia odpovedala:</p>

  <p>311. „Kráľovná a Pani všetkého stvorenia, ktorej služobnica som a prajem si ňou byť po celú večnosť! Večne budem chváliť všemohúcnosť Najvyššieho za to, že ťa vyvolil a tak vyvýšil. Ale pretože si taká šťastná a taká mocná u Všemohúceho, zaprisahám Ťa, ó, Pani moja, aby si pohliadla milosrdným okom na mňa, úbohú a biednu služobnicu. Daj mi podiel na daroch, ktoré vložil Pán do Tvojich rúk, aby si ich rozdala núdznym, pozdvihni ma z môjho biedneho stavu, obohať moju nahotu a chudobu a ako Veliteľka prinúť ma, aby som žiadala a konala to, čo je najdokonalejšie a pomáhaj mi, aby som našla milosť pred očami Tvojho najsvätejšieho Syna a môjho Pána. Do Tvojich rúk vkladám svoju spásu, ó, Veliteľka a Kráľovná! Maj ju na starosti až do konca; lebo Tvoje priania sú sväté a mocné pre zásluhy Tvojho najsvätejšieho Syna a pre prisľúbenia Najsvätejšej Trojice, ktoré sú neklamnou zárukou pre splnenie všetkých Tvojich prosieb a žiadostí. Ja sama nemám nič, čím by som sa Ti zavďačila, pretože som nehodná, ale ako náhradu Ti ponúkam, Pani moja, Tvoju vlastnú svätosť a dobrotu.“</p>

</body>

</html>