<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 20.</h1>

  <h2 id="toc_1">Čo sa prihodilo v deviatich mesiacoch ťarchavosti svätej Anny; skutky najsvätejšej Márie v živote matky a skutky svätej Anny v tej dobe</h2>

  <p>312. Najsvätejšia Mária, keď bola počatá bez poškvrny hriechu, ako bolo napísané v predošlých kapitolách, bola duchom úplne zaujatá a unesená prvým videním Božstva. V prvom okamihu a v malom príbytku materského lona vznikla v Jej najpožehnanejšej duši láska k Bohu, aby nikdy nebola porušená, ale trvala celú večnosť v tej veľkej sláve, ktorú teraz požíva na pravici svojho Božského Syna. Aby mohla rásť v pozorovaní a milovaní Boha nielen vliatym poznaním stvorených vecí, ale tiež priamym nazeraním na samu Najsvätejšiu Trojicu, aby sa mohla cvičiť v mnohých úkonoch cností primeraných jej momentálnemu stavu, Pán opakoval to podivuhodné videnie a zjavenie svojho Božstva pri dvoch iných príležitostiach, takže sa Jej Najsvätejšia Trojica ukázala v abstraktnom čiže pojmovom videní trikrát pred jej narodením: prvý raz v okamihu Jej počatia, potom vo štvrtom alebo piatom mesiaci a tretí raz deň pred Jej narodením. Tieto videnia neboli trvalé, ale z toho nesmieme usudzovať, že nebola účastná iných druhov videní, veľmi vysokých a prevyšujúcich to, v ktorom pozorovala Božiu podstatu vo svetle viery. V najsvätejšej Márii tento druh videní bol stály a nepretržitý a prevyšoval všetky videnia svätých počas ich pozemskej púte.</p>

  <p>313. Tieto abstraktné videnia Božstva, hoci sa nezrovnávali s jej prítomným telesným stavom na zemi, boli predsa také vysoké a bezprostredné, že nemohli byť trvalé počas Jej smrteľného stavu, kedy si mala zaslúžiť slávu priameho nazerania inými skutkami. Bol to zvláštny dar, ktorý Jej iba napomáhal dosiahnuť to, lebo tieto videnia zanechali v Jej duši kópiu podoby Pána a povznášali a stravovali celú Jej bytosť horiacou láskou k Bohu. Pokiaľ bola Mária v živote svätej Anny, v Jej duši boli tieto účinky pri videniach stále obnovované. Tak sa stalo, že mala úplnú možnosť používať svoje rozumové schopnosti a zamestnávala sa stále modlitbou za ľudské pokolenie, v hrdinských úkonoch klaňania, v uctievaní a milovaní Boha spolu s anjelmi necítila tesnosť a obmedzenosť svojho prirodzeného väzenia, ani obmedzenia svojich zmyslov alebo iných ukrátení, nerozlučných s takým stavom. Tomu všetkému nevenovala žiadnu pozornosť a žila viac vo svojom Milovanom než v živote svojej matky alebo sebe.</p>

  <p>314. Posledné z týchto troch videní bolo sprevádzané novou, obdivuhodnejšou milosťou Pána; bola to príprava na Jej príchod na svet a pre spolužitie so smrteľníkmi. V súhlase s Božou vôľou oslovila nebeská Kráľovná Pána: "Najvyšší Bože, Pane mojej bytosti, Duša môjho života a Život mojej duše, nekonečný vo svojich vlastnostiach a dokonalosti, nevyspytateľne mocný a bohatý v milosrdenstve, môj Kráľ a zvrchovaný Pán: z ničoho si mi dal existenciu; bez akýchkoľvek mojich zásluh si ma obohatil pokladmi svojho božského svetla a milosti, aby som nimi mohla ihneď vidieť Tvoju nezmeniteľnú Bytosť a Tvoje božské dokonalosti, že si tak mohol byť prvým Predmetom môjho videnia a lásky, nedovolil si mi hľadať niekoho iného ako Teba, moje najvyššie dobro a všetka moja radosť. Prikazuješ mi, Pane môj, aby som vyšla a vkročila do hmotného sveta a stýkala sa s tvormi. V Tvojej Bytosti, v ktorej sa všetko odráža ako v najdokonalejšom zrkadle, som pozorovala ten nebezpečný stav a biedy smrteľného života. Ak mi tam pre moju slabosť a bezmocnosť hrozí nejaké nebezpečenstvo, že by som hoci len v najmenšom bode klesla v Tvojej láske a službe, ak je to možné, aby som zomrela tu, nechaj ma zomrieť teraz, skôr než prejdem do stavu, kde by som Ťa mohla stratiť. Avšak ak Tvoja svätá vôľa, Pane a Majster môj, sa má splniť, aby som vstúpila na rozbúrené more tohto sveta, prosím Ťa, najvyšší a mocný Bože mojej duše, aby si spravoval môj život, moje kroky a všetku moju činnosť riadil k Tvojmu zaľúbeniu. Usporiadaj vo mne lásku (Veľp. 2,4), aby stále vzrastala s Tvojou pomocou, keď ju budem novo používať voči tvorom. Pozorovala som v Tebe, že mnoho duší je nevďačných, a pretože ja mám ich prirodzenosť, oprávnene sa bojím, aby som sa azda i ja nedopustila tej istej viny. V tejto malej dutine života mojej matky požívala som Tvoju nekonečnú veľkosť a Tvoje Božstvo: tu som mala všetko Dobro, Teba samotného, Milý môj; a pretože tu Ty jediný si mojím podielom a majetkom (Ž 72), neviem, či Ho mimo tohto uzavretia nestratím pri uzretí stvoreného sveta a pri užívaní svojich zmyslov. Keby to bolo možné a správne zriecť sa stykov blížiaceho sa života, rada by som sa ho zriekla a zbavila sa tej skúsenosti; ale však nie moja vôľa, ale Tvoja nech sa stane. Pretože však Ty si to praješ, udeľ mi teda svoje požehnanie a dobrú vôľu pri mojom vstupe do sveta a nezbavuj ma svojej božskej ochrany v pozemskom živote, do ktorého ma teraz staviaš." Keď tak vyliala svoje prosby, najsladšie dieťa Mária obdržala požehnanie Najvyššieho a rozkaz vystúpiť na svetlo viditeľného slnka a zároveň bola osvietená pre plnenie všetkých Jeho prianí.</p>

  <p>315. Prešťastná matka svätá Anna prežívala dni svojej ťarchavosti úplne oduševnená božským pôsobením a sladkým pôsobením Ducha Svätého vo všetkých jej schopnostiach. Avšak Božská Prozreteľnosť, aby viedla jej kroky k väčším zásluhám a odmene, ustanovila, aby jej nechýbala ťarcha bremena, lebo bez neho náklad milostí a lásky nie je nikdy istý. Aby sme lepšie porozumeli, čo sa prihodilo tejto svätej žene, musíme si pamätať, že satan, keď bol so zlými anjelmi zvrhnutý z neba do pekelných múk, po celý čas Starého zákona nikdy neprestal prehľadávať zem a striehnucou bdelosťou poletoval najmä okolo žien vynikajúcej povesti a svätosti, aby našiel Tú, ktorej znamenie videl (Gen. 3,15), ktorej Päta má rozšliapať jeho hlavu. Luciferova nenávisť voči ľuďom bola taká hrozná, že toto sliedenie nechcel zveriť iba svojim poddaným; ale ponechával im prácu proti cnostným ženám všeobecne a on sám dozeral v tejto veci a stále sa zdržoval v blízkosti tých, ktoré zvlášť vynikali v konaní cností a v milosti Najvyššieho.</p>

  <p>316. Plný zloby a ľsti ostražito pozoroval neobyčajne veľkú svätosť významnej ženy Anny a všetky udalosti jej života. Hoci nemohol odhadnúť vzácnosť Pokladu uzavretého v jej požehnanom živote (pretože Pán to pred ním skryl) predsa však pociťoval mocný vplyv vychádzajúci od svätej Anny. To, že nemohol preniknúť k prameňom tejto činnosti, často ho vrhalo do veľkej zúrivosti a zlosti. Inokedy zas sa uspokojoval myšlienkou, že táto ťarchavosť vznikla rovnakým spôsobom ako iné, prirodzenou cestou, že teda nie je potrebné sa znepokojovať. Pán ho ponechal v jeho sebaklame a hlúpej zúrivosti. Predsa však celá táto záležitosť bola tomuto zvrhlému duchovi prameňom zlého tušenia, keď videl, ako pokojne jej ťarchavosť pokračuje a najmä, keď pozoroval, že mnoho anjelov jej slúžilo. Nadovšetko zúril na svoju slabosť pri odporovaní moci, ktorá vychádzala z požehnanej Anny a mal podozrenie, že nie iba ona sama je toho príčinou.</p>

  <p>317. Tento drak plný nedôvery sa rozhodol, že ak bude možné, pripraví nešťastnú Annu o život, alebo, keby toto nebolo možné, aspoň spôsobí, aby mala málo radosti zo svojej ťarchavosti. Luciferova pýcha bola taká bezhraničná, že ho presvedčila, že je dosť schopný premôcť ju, alebo zmariť život Tej, ktorá mala byť Matkou vteleného Slova, alebo i život Mesiáša a Vykupiteľa sveta, keby len mohol vypátrať, kde sú. Jeho domýšľavosť sa zakladala na prednostiach anjelskej prirodzenosti nad schopnosťami a silou iba ľudskej prirodzenosti: ako by obidve nepodliehali milosti a neboli úplne závislé na vôli ich Stvoriteľa. Smelo začal teda pokúšať svätú Annu mnohými pokušeniami, podozreniami, pochybnosťami a nedôverou ohľadne pravdy jej ťarchavosti a poukazoval na jej pokročilý vek. To všetko diabol podnikal, aby vyskúšal cnosť svätice a poznal, či by mu tieto pokušenia neotvorili nejakú cestičku k prevráteniu jej vôle.</p>

  <p>318. Avšak nepremožiteľná vznešená žena odporovala týmto úkonom s pokornou statočnosťou a trpezlivosťou, ustavičnými modlitbami a so žiarivou a živou vierou v Pána. Zmarila zmätené drakove lži a tým ešte získala ďalšiu milosť a ochranu zhora. Okrem tejto ochrany, ktorú si zaslúžila svojím minulým životom, chránili ju a oslobodili od zlých duchov veľké kniežatá, ktoré strážili jej svätú dcéru. Nepriateľ sa vo svojej neskrotnej zlobe napriek tomu nedal odstrašiť, a pretože mal oveľa väčšiu spupnosť a pýchu než moc, vyhľadal si ľudskú pomoc, lebo s takou pomocou si vždy sľubuje väčšie a ľahšie víťazstvo. Keď sa najprv pokúsil zrútiť obydlie svätého Joachima a Anny, aby ju naľakal a rozčúlil, ale nepodarilo sa mu to pre odpor anjelov, popudil teda proti svätej Anne jednu nerozumnú ženu, aby sa s ňou hádala. Táto žena napadla svätú Annu veľmi zúrivo s výčitkami a posmechom; nehanbila sa ani posmievať sa jej ťarchavosti a hovorila, že sa spojila s diablom, keď po toľkých rokoch v takom vysokom veku oťarchavela.</p>

  <p>319. Svätá Anna sa však týmto útokom nedala vyrušiť z pokoja, ale veľmi ticho a pokorne znášala tieto urážky a voči útočiacej žene sa správala láskavo. Od tej doby hľadela na také ženy s väčšou láskou a preukazovala im viacej dobrodení. Ale ich hnev sa hneď neutíšil, pretože diabol sa ich zmocnil a naplňoval ich nenávisťou voči svätici; a pretože každým povolením tomuto krutému tyranovi jeho moc nad svojou obeťou stále vzrastá, podnecoval tieto biedne ľahkovernice, aby strojili úklady proti životu svätej Anny. Ale svoj plán nemohli uskutočniť, pretože božská moc zakročila, aby zmarila ich prirodzenú ženskú slabosť. Nielenže boli proti svätici bezmocné, ale jej napomínania a modlitby ich premohli a priviedli k poznaniu a na lepšiu cestu.</p>

  <p>320. Drak síce bol odrazený, ale nie porazený; hneď zas použil slúžku, ktorá žila v dome s Joachimom a Annou a podráždil ju k hnevu proti svätej žene. Spôsobil ňou väčší nepokoj než s horeuvedenou ženou, lebo táto bola domáci nepriateľ a zatvrdilejšia i nebezpečnejšia. Nebudem sa však zdržovať popisovaním, o čo sa nepriateľ usiloval cez túto slúžku, pretože to bolo podobné tomu, čo urobila tá prvá žena, iba že obtiažnejšie a zlomyseľnejšie. Ale slávnejšie víťazstvo dosiahla s pomocou Božou svätá Anna, lebo strážca Izraela nedriemal, ale strážil svoje sväté Mesto (Ž 120,4), a dobre ho zaistil strážcami vyvolenými z najsilnejších jeho zástupov, ktorí prinútili Lucifera i jeho nasledovníkov k hanebnému úteku. Viac im už nedovolili, aby obťažovali šťastnú matku, ktorá už očakávala narodenie najčistejšej nebeskej Kráľovnej a obohatená hrdinskými skutkami cností a mnohými zásluhami v týchto zápasoch došla teraz k splneniu svojho najvrúcnejšieho priania. Ja tiež túžim skončiť túto kapitolu, aby som vypočula spasiteľné naučenie mojej Panej a Učiteľky, ktorá mi nielen napomáha vo všetkom, čo píšem, ale mi udeľuje tiež svoje materské napomenutie, ktoré prijímam s najväčšou radosťou a jasaním v duši.</p>

  <p>321. Hovor teda, ó Pani, a Tvoja služobnica bude počúvať (Gen. 18,17). Ak dovolíš, hoci som len prach a popol, chcem vysloviť pochybnosti, aké som mala pri tejto kapitole. Ale vo všetkom sa chcem podrobiť Tvojej sladkej láskavosti ako svojej Matke, Učiteľke a Panej. Moja pochybnosť je: Ako to bolo možné, že Ty, Kráľovná všetkého tvorstva, počatá bez hriechu a obdarená dušou tak vysoko povznesenou v poznaní všetkých vecí nazeraním na Boha, napriek všetkým týmto milostiam si bola taká plná úzkostí a natoľko si sa bála stratiť priateľstvo s Bohom a aby si Ho neurazila? Keď už v prvom okamihu Tvojej existencie si bola ochránená milosťou, ako si sa mohla v tomto istom okamihu obávať, že ju stratíš? Keď Ťa Najvyšší vyňal spod dedičného hriechu, ako by si mohla spadnúť do iných a báť sa, že urazíš Toho, ktorý Ťa ochránil pred prvou vinou?</p>

  <h2 id="toc_2">Poučenie a odpoveď nebeskej Kráľovnej</h2>

  <p>322. Dcéra moja, počuj rozlúštenie tvojej námietky. Vo videní Božstva hneď som poznala svoju nevinnosť a nepoškvrnenosť môjho počatia. Tieto milosti a dobrodenia Všemohúceho sú takého rázu, že čím lepšie ich chápeme a máme vo väčšej istote, tým vzbudzujú v nás väčšiu starostlivosť a pozornosť, aby sme si ich zachovali a vyvarovali sa každej urážky ich Pôvodcu. Udeľuje ich svojím tvorom zo samej dobroty a sú sprevádzané takým čistým poznaním o ich závislosti na zásluhách môjho najsvätejšieho Syna, že duša ihneď sústredí svoju pozornosť na svoju nehodnosť a nedostatočnosť a je presvedčená, že si ich nemôže zaslúžiť a privlastniť, pretože majú inú prirodzenosť. Pretože vidíme, že patria takému veľkému Majstrovi, ku ktorému sa môžu vrátiť a byť rozdelené podľa Jeho priania, duša je plná veľkej starostlivosti, aby zase nestratila, čo jej bolo tak dobrovoľne darované. Preto duša s veľkou usilovnosťou začne pracovať na tom, aby si zachovala a rozmnožila tieto hrivny (Mt 25,15), pretože poznáva, že je to jediný spôsob, ako zachovať vklad a dosiahnuť účel, pre ktorý jej boli udelené, najmä, aby priniesli úžitok a rozmnožili slávu Stvoriteľa. Táto starostlivosť je vlastne nevyhnutnou podmienkou pre zachovanie obdržaných darov a milostí.</p>

  <p>323. Okrem toho duša dostane vedomosť, aby poznala a pochopila ľudskú slabosť a slobodu vôle pri rozhodovaní pre dobro alebo zlo. Toto vedomie mi Všemohúci neodňal a neodníma nikomu, pokiaľ putuje v tomto svete, ale dáva to poznanie každému podľa potreby, aby pod jeho vedením mohli byť naplnení svätou bázňou, ktorá by ich chránila, aby sa nedopustili ani najmenšieho hriechu. Vo mne toto svetlo bolo väčšie a jasne som videla, že malý poklesok pripravuje cestu ďalšiemu, a ten druhý je iba trest za ten prvý. Je však pravda, že následkom požehnania a milostí Pána bolo nemožné, aby som zhrešila, ale Prozreteľnosť to zariadila tak, že toto vedomie mojej úplnej bezpečnosti pred hriechom mi bolo zatajené; ja som iba videla, že čo sa mňa týka, mohla by som klesnúť, a že to bola iba vôľa Božia, ktorá ma pred tým zachránila. Tak Boh vedomie o mojej bezpečnosti zachoval pre seba a mňa v dobe môjho putovania nechal v starosti a svätej bázni pred hriechom. Od okamihu môjho počatia až do smrti ma tá bázeň nikdy neopustila, ba naopak, so vzrastajúcim vekom vzrastala aj ona.</p>

  <p>324. Navyšší mi dal tiež pokoru a rozvahu, aby som nežiadala alebo neskúmala príliš podrobne toto tajomstvo, ale radšej obracala svoju pozornosť iba k posilňovaniu svojej dôvery v Jeho dobrotu očakávajúc jeho pomoc proti hriechu. Z toho vzišli dve potrebné dispozície pre kresťanský život: jedna - tiché zachovávanie pokoja duše, druhá stále mať svätú bázeň a bdelosť, aby sa poklad nestratil. A pretože táto druhá bola bázeň dieťaťa, teda nezoslabovala lásku, ale ešte ju podnecovala a stále posilňovala. Tieto dve dispozície, láska a bázeň, spôsobovali v mojej duši dokonalú zhodu s Božou vôľou a riadili všetko moje konanie tak, aby som sa odvracala od zlého a spájala sa s najvyšším Dobrom.</p>

  <p>325. Toto je, priateľka moja, veľká skúška duchovných vecí, že prichádzajú s pravým osvietením a rýdzou pravdou; že vedú k väčšej dokonalosti cnosti a podnecujú silnú túžbu, aby sme ich získali. Táto výborná výhoda prichádza od Otca svetiel, že dodáva istotu a dôveru, pričom zároveň robí dušu pokornou, že povzbudzuje snahu a bdelosť, ale zachovávajúc stále mier a pokoj i pri tejto snahe, lebo všetky tieto účinky sa zhodujú s plnením vôle Božej. Vzdávaj teda, duša, pokorné a vrúcne vďaky Pánovi, pretože i pri takých malých tvojich zásluhách bol k tebe stále taký štedrý a tak nadmieru ťa osvecoval božským svetlom, že rozlomil pre teba pečať svojich tajných archívov a predsa ťa naplňuje bázňou pred Jeho neľúbosťou. Napriek tomu však používaj túto bázeň s mierou a radšej sa snaž vyniknúť v láske. Povznášaj sa týmito dvoma krídlami nad zemou a nad seba, snaž sa zbaviť nezriadeného znepokojenia a nadmernej bázne a prenechaj svoje záujmy Pánovi a Jeho záujmy sprav svojimi. Zachovaj si bázeň, kým nebudeš očistená a zbavená od svojich hriechov a nevedomostí, ale zároveň tiež miluj Pána, aby si mohla v Ňom premenená byť, učiň Ho majstrom a neobmedzeným Pánom tvojich skutkov a nežiadaj si byť vyššia nad nikoho. Nedôveruj svojmu vlastnému úsudku a nebývaj múdra vo svojom vlastnom mienení (Prísl. 3,7), lebo vášne príliš často zaslepujú úsudky ľudí, vysúvajú ich z cesty a tiahnú za sebou vôľu ako zajatca. Tak sa stáva, že sa ľudia boja, čoho sa netreba báť a radujú sa z toho, čo nie je prospešné. Dbaj, aby si nebola azda roztržitá pre každú maličkosť, pre každú maličkú vnútornú útechu, ale otáľaj a zdržuj sa, kým s pokojnou snahou nenájdeš primeranú mieru vo všetkých veciach. Tento šťastný prostriedok nájdeš vždy, keď ostaneš poddaná svojim predstaveným a ochotne prijmeš to, čo Najvyšší v tebe spôsobuje a čomu ťa učí. Akékoľvek dobré môžu byť tvoje práce, čo sa týka úmyslu, musia sa predsa zrovnávať s požiadavkami poslušnosti a múdrosti, lebo bez tohoto vedenia sú obyčajne znetvorené a bez úžitku. Preto sa vo všetkom snaž o to, čo je najsvätejšie a najdokonalejšie.</p>

</body>

</html>