<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Kapitola 25.</h1>

  <h2 id="toc_1">Ako presväté dieťa Mária začala hovoriť vo veku poldruha roka a čím sa zamestnávala až do dňa svojho odchodu do chrámu</h2>

  <p>389. Nastal čas, keď najsvätejšia Mária mohla prospešne a celkom vhodne prerušiť svoje požehnané mlčanie, kedy hlas tejto nebeskej Hrdličky mal byť počutý na zemi, aby mohla byť vernou zvestovateľkou jari milosti (Veľp 2,12). Avšak prv, než Ju Pán poveril, aby hovorila s ľuďmi (čo sa stalo vo veku osemnástich mesiacov), bola obdarená videním Božstva; nie nazeravým, ale rozumovým, ktoré bolo súhrnom tých, ktoré už predtým dostala a rozmnožilo predošlé dary a milosti. V tomto videní rozprávalo sa toto dieťa s najvyšším Pánom a ja iba s triaškou sa osmeľujem tento rozhovor uviesť slovami.</p>

  <p>390. Kráľovná hovorila Jeho Majestátu: „Najvyšší Pane a nepochopiteľný Bože, ako môžeš pokračovať v udeľovaní takých veľkých milostí tvojmu neužitočnému a biednemu tvorovi. Ako môžeš znižovať svoju veľkosť v toľkej láskavej blahosklonnosti ku svojej otrokyni, ktorá nie je schopná niečím sa Ti odplatiť? Najvyšší pozerá na slúžku. Najmocnejší sa skláňa, aby obohatil núdznu! Svätý svätých znižuje sa k prachu! Ja, ó Pane, som iba maličká medzi tvormi a menej hodná Tvojich dobrodení. Čo si počnem v Tvojej prítomnosti? Ako Ti odplatím to, za čo dlhujem? Čo mám, ó Pane, čo by nebolo Tvoje, keď Ty mi dávaš bytie, život i činnosť? Ale radujem sa, môj Najmilší, že Ty máš všetko dobro a bez Teba nemá tvor ničoho. Radujem sa, že len Ty máš právo na tú česť, aby si povyšoval maličkých, podporoval najneužitočnejších a dával existenciu ničote, lebo tak sa Tvoja veľkomyseľnosť lepšie pozná a oslávi.“</p>

  <p>391. Pán Jej odpovedal hovoriac: „Holubička moja a milá moja, našla si milosť v mojich očiach; tvoje sú sladkosti mojich rozkoší, priateľka a vyvolená moja. Ja ti ukážem, čo sa mi bude na tebe najviac páčiť.“ Tieto sľuby Pána ju znovu ranili a spôsobili, že najnežnejšie srdce maličkej Kráľovnej zmieralo v bolestiach lásky, hoci už vzrástlo v sile; a Najvyšší so záľubou pokračoval: „Ja som Boh milosrdenstva a nesmierna láska ma priťahuje k smrteľníkom; medzi mnohými, ktorí ma svojimi hriechmi urazili, vidím niektorých spravodlivých, ktorí sú moji priatelia a ktorí mi slúžili i slúžia z celého srdca. Rozhodol som sa, že ich zachránim zoslaním svojho Jednorodeného, aby neboli zbavení mojej slávy a Ja ich večnej chvály.“</p>

  <p>392. Na túto ponuku presväté dieťa Mária odpovedala: „Najvyšší Pane a mocný Kráľ, Tvoje sú všetky tvory a Tvoja je moc; Ty jediný si svätý a zvrchovaný Vládca všetkého stvorenia: kiež by Ťa pohla Tvoja dobrota, ó, Pane, urýchliť príchod Tvojho Jednorodeného pre vykúpenie synov Adamových. Daj, aby už teraz vzišiel ten žiadaný deň mojich dávnych praotcov, aby smrteľníci uzreli Tvoje večné spasenie. Ó, najmilší Majster, si najláskavejším Otcom všetkého milosrdenstva: prečo odkladáš tak dlho ten deň, ktorý Tvoje zajaté a sužované dietky očakávajú s toľkou túžbou? Keby môj život mohol na niečo poslúžiť, rada ho ponúkam ako obeť za nich.“</p>

  <p>393. Najvyšší Ju s veľkou blahovôľou povzbudzoval, aby sa v budúcnosti každý deň mnohokrát modlila za urýchlenie vtelenia večného Slova a za vykúpenie celého ľudského pokolenia, aby oplakávala hriechy ľudstva, ktoré prekážajú ich spáse a návratu k predošlému stavu. Taktiež Jej povedal, že teraz je už čas, aby používala všetky svoje vonkajšie schopnosti a je príhodné, aby pre Jeho väčšiu česť a slávu hovorila s ľudskými tvormi. Preto, aby vyhovela jeho prianiu, sväté Dieťa povedalo Jeho Velebnosti:</p>

  <p>394. „Najvyšší Pane a nepochopiteľný Majestát, ako sa môže odvážiť obyčajný prach hovoriť o takých skrytých a vznešených tajomstvách? Ako sa môže odvážiť tá, ktorá je najmenšia zo všetkých narodených žien, hovoriť o tajomstvách, ktoré sú Tvojim očiam také drahé? Ako môžem ja získať Tvoju priazeň pre ľudí a čo môže urobiť tvor, ktorý pre Teba nič nevykonal? Teba však, Milý môj, donúti samotná chudoba: v Tebe nemocní nájdu zdravie, smädní nájdu žriedlo milosrdenstva a silu, aby splnili Tvoju vôľu. Keď však Ty, Pane môj, kážeš, aby som otvorila svoje pery a hovorila i stýkala sa mimo Teba, ktorý si všetko moje dobro a moja túžba, teda Ťa prosím, aby si pohliadol na moju krehkosť a odvrátil toto nebezpečenstvo. Pre rozumného tvora je to veľmi ťažké, aby hovorom nevybočil z pravej miery. Keby sa Ti páčilo, radšej by som zachovala mlčanie cez celý život, aby som sa vyhla nebezpečenstvu, že Ťa stratím; lebo keby sa toto malo stať, neprežila by som to ani na okamih.“</p>

  <p>395. Takú odpoveď dalo presväté dieťa Mária, lebo ju naplňoval strach pred touto novou nebezpečnou povinnosťou stýkať sa s ľuďmi, čo Jej bolo teraz uložené. Čo sa týka Jej náklonnosti, keby bol Boh dovolil, chcela by zachovať neporušenú mlčanlivosť a byť nemá cez celý život. Ó, aké je to veľké zahanbenie a aký žiarivý príklad pre ľahostajnosť smrteľníkov, keď tá, ktorá nemohla slovami hrešiť, sa triasla pred takým nebezpečenstvom. A my, ktorí nemôžeme otvoriť ústa bez toho, aby sme nehrešili slovami, nás zožiera smrteľná túžba po márnych, rozptyľujúcich rečiach! Ale ako Ty, moje najsladšie Dieťa a Kráľovná všetkých stvorení, môžeš žiadať, aby si naďalej mlčala? Čo si zabudla, Pani moja, že Tvoje mlčanie by bolo skazou sveta, žiaľom pre nebo a tiež, podľa nášho ťažkopádneho chápania, trápnou prázdnotou pre Najsvätejšiu Trojicu? Či nevieš, že jediným Tvojím slovom, najmä Tvojou odpoveďou svätému archanjelovi: „Fiat mihi secundum verbum tuum“ „Nech sa mi stane podľa slova Tvojho“ (Lk 1,38), dáš plnosť dokonalosti všetkému, čo existuje? Že dáš večnému Otcovi Dcéru, večnému Synovi Matku, Duchu Svätému Nevestu, anjelom zadosťučinenie, nebesiam slávu, zemi pokoj, svetu ochrankyňu, nemocným zdravie, mŕtvym život? Touto odpoveďou dáš existenciu Tomu, čo musí byť považované za väčšie ako všetky ostatné diela, ktoré Boh mohol ustanoviť a nariadiť. Ako si môžeš, Pani a Učiteľka moja, žiadať ostať nemou, keď od Tvojho života úplne závisí to najväčšie dielo božskej Všemohúcnosti a blaho všetkého tvorstva? Preto hovor, Dieťa, keď môžeš hovoriť tak dobre, nech Tvoj hlas počujú v celých nesmiernych nebeských priestoroch!</p>

  <p>396. Premúdra odpoveď tejto Nevesty veľmi potešila Najvyššieho a Jeho srdce bolo ranené láskyplnou obavou o naše veľké Dieťa. Preto Tri božské Osoby, úplne uspokojené svojou milovanou a akoby sa radili o Jej žiadosti, odvetili slovami Veľpiesne: „Sestričku máme maličkú, čo ešte nemá prsníky; čože si so sestričkou svojou počneme v deň, keď sa k nej bude hovoriť? Ak hradba je, zbudujeme na nej baštu striebornú (Veľp 8,8). Maličká si, milovaná sestra, v očiach svojich, ale si veľká a budeš veľká v očiach našich. V tejto pokore ranila si naše srdce jedným z vlasov Tvojich (Veľp 4,9). Si maličká podľa Tvojho úsudku a odhadu a to je práve to, čo nás pohlo k láske k Tebe. Nemáš dosiaľ prsia, ktoré by dojčili slová, ale tiež nie si žena podľa zákona hriechu, lebo ten zákon neplatí pre Teba, ani si neprajeme, aby sa na Teba vzťahoval. Ty sa pokoruješ, hoci si väčšia než všetky tvory; bojíš sa, hoci si bezpečná; ohradzuješ sa proti nebezpečenstvu, ktoré sa k Tebe nemôže priblížiť. Čo spravíme pre túto našu sestru v deň, kedy podľa nášho priania má otvoriť svoje pery, aby nás velebila, keď smrteľníci tak robia, aby sa rúhali nášmu svätému Menu? Čo urobíme, aby sme oslávili taký slávny deň, v ktorom Ona začne hovoriť? Ako odmeníme pokornú skromnosť Tej, ktorá vždy bola potešením našich očí? Sladké bolo Jej mlčanie a presladký bude Jej hlas nášmu sluchu. Ak je hradbou založenou na hojnosti našich milostí a učinená nedobytnou mocou našej pravice, vystaviame na tak pevných múroch strieborné bašty, nahromadíme nové dary na predošlé a nech sú tieto naše strieborné bašty bohatšie a vzácnejšie. Keď začne hovoriť, nech sú Jej slová prečisté, úprimné, silné a plné významu pre Náš sluch. Nech Jej perami preteká naša milosť a naša mocná ochranná ruka nech spočíva na Nej.“</p>

  <p>397. Keď sa (podľa nášho spôsobu zmýšľania) táto porada Troch božských Osôb konala, našu maličkú Kráľovnú to posilnilo a potešilo v Jej pokornej starosti týkajúcej sa prvého prehovorenia. Pán Jej prisľúbil, že bude riadiť Jej slová a pomáhať Jej, aby všetky smerovali k jeho službe a zaľúbeniu. Potom znovu prosila Jeho Velebnosť o dovolenie a požehnanie k otvoreniu perí plných milosti, pretože bola vo všetkom múdra a rozvážna, prvé slová vyslovila svojim rodičom Joachimovi a Anne, žiadala ich o požehnanie a tým dosvedčila, že po Bohu od nich dostala svoj život a bytie. Šťastní rodičia Ju vypočuli a súčasne poznali, že môže už sama chodiť. Svätá Anna v duchu veľmi natešená vzala Ju do náručia a povedala: „Dcéruška moja a miláčik môjho srdca, nech je požehnaná a slávna tá Pánova hodina, v ktorej počujeme tvoje slová a v ktorej si začala chodiť v Jeho svätej službe. Maj málo slov a výrokov, nech sú dobre odmerané a rozvážne, a Tvoje kroky nech vždy smerujú priamo k službe a cti nášho Stvoriteľa.“</p>

  <p>398. Presväté dieťa vypočulo tieto a iné rady svojej svätej matky Anny a hlboko ich vtlačilo do svojho nežného srdca, aby ich s hlbokou pokorou a poslušnosťou zachovávala. V čase, ktorý ostával do Jej odchodu do chrámu, za poldruha roka, prehovorila iba málo slov, okrem tých, ktoré hovorila svojej matke. Svätá Anna, aby Ju počula hovoriť, obyčajne Ju zavolala a žiadala, aby hovorila o Bohu, o Jeho tajomstvách. Nebeské dieťa splnilo jej prianie, počúvala a spytovala sa svojej matky; Tá, ktorá prevyšovala múdrosťou všetky zrodené ženy, žiadala si učiť sa a byť poučená. Tak dcéra i matka trávila čas v sladkých rozhovoroch o Pánovi.</p>

  <p>399. Nebolo by ľahké, ba až nemožné, keby sa mali popísať skutky a správanie tohoto nebeského dieťaťa, Márie, v dobe osemnástich mesiacov, ktoré strávila so svojou matkou. Matka často prelievala hojné slzy, sladké slzy lásky a vďačnosti, keď sa niekedy pozerala na svoje dieťa, úctyhodnejšie ako symbolická archa úmluvy. Ale Anna nikdy neprezradila tajomstvo svojho srdca, že sa jej dcéra stala vyvolenou na to, aby bola Matkou Mesiáša, hoci často hovorili o tomto nevýslovnom tajomstve. V takých chvíľach bývalo dieťa roznietené najvrúcnejšou láskou a hovorilo o tom najvznešenejšími označeniami a názvami, nevinne vychvaľujúc svoju vlastnú dôstojnosť bez toho, aby o tom vedela, zatiaľ čo jej najpožehnanejšiu matku svätú Annu naplňovala stále väčšia a väčšia radosť, láska a starostlivosť o jej dcéru a poklad jej srdca.</p>

  <p>400. Sila útleho dieťaťa ani zďaleka nestačila konať cvičenia a osvedčovania pokory, ku ktorým Ju povzbudzovala Jej pokorná láska, lebo táto Pani všetkých tvorov sa považovala za najnižšiu z nich a dychtila po tom, aby prejavovala tieto svoje pokorné city skutkami, konaním najnižších domácich prác. Obávala sa, že ak nebude slúžiť všetkým, ktorí s Ňou žili, že by nebola dosť vďačná a pred Bohom by bola ako nedbalá v plnení povinností. Zatiaľ čo pravá príčina toho, že nemohla konať všetko, čo si priala, bola Jej nedostatočná sila, najvyšší serafín bozkával miesta, ktorých sa dotkli Jej posvätné nohy, Ona však bola plná svätej obavy, aby nebola pripravená o konanie najpokornejších služieb ako upratovanie a čistenie v dome. Pretože Jej nedovolili konať také práce, keď boli iní prítomní, snažila sa ich konať, keď bola sama. Pri takých príležitostiach Jej pomáhali anjeli, a tak s ich pomocou zbierala ovocie svojej pokory.</p>

  <p>401. Joachimova rodina nebola zámožná, ale ani chudobná. Svätá Anna úmerne k čestnému postaveniu rodiny priala si svoju najsvätejšiu dcéru šatiť, ako si to najlepšie mohla dovoliť v medziach skromnosti a slušnosti. Veľmi pokorné dieťa sa bez protestu podrobilo tejto materinskej starostlivosti počas svojho dobrovoľného mlčania, ale keď začala hovoriť, pokorne žiadala svoju matku, aby ju neobliekala do drahých a parádnych šiat, ale aby Jej dala šaty z hrubej a lacnej látky, podľa možnosti z takej, ktorú už iní nosili, farby popolavo - šedej, podobnej tým, ktoré za našich dní nosili rehoľné sestry svätej Kláry. Svätá matka, ktorá pozerala na svoju dcéru a ctila ju ako svoju Veliteľku, odvetila: „Dcéra moja, vyhoviem tvojmu prianiu čo sa týka farby tvojich šiat, ale tvoja sila nepripúšťa drsnosť, akú si praješ, a preto v tomto ohľade si prajem, aby si Ty poslúchla mňa.“</p>

  <p>402. Dieťa poslúchlo vôľu svätej matky a keďže nikdy v ničom nemalo námietky, podrobilo sa a dovolilo, aby ho obliekli do šiat, aké preň obstarali. Mali farby i strih podľa jej priania a boli podobné šatám, aké nosili deti zasvätené zbožnému životu. Hoci si priala, aby boli hrubšie a lacnejšie, nahradila tento nedostatok poslušnosťou, lebo ju považovala za vzácnejšiu ako obeť (1.Kráľ 15,22). A tak presväté dieťa Mária malo zásluhu z poslušnosti voči svojej matke aj z pokory, po ktorej túžilo pokladajúc sa za nehodnú i toho, čo je nutné pre zachovanie prirodzeného života. Vynikala cnosťou poslušnosti voči rodičom a bola nanajvýš pokorná za celé tri roky, ktoré s nimi strávila. Svojou Bohom jej vliatou vedomosťou poznala ich vnútorné prianie, a tak ich predbiehala vo vyplnení do najmenších podrobností. Svoju matku žiadala o dovolenie a požehnanie ku všetkému, čo chcela konať, bozkávajúc s veľkou pokorou a úctou jej ruku. Matka to navonok dovolila, ale vnútri ctila milosť a vznešenú dôstojnosť svojej Dcéry.</p>

  <p>403. Občas sa utiahla do ústrania, aby sa mohla samotná s väčšou slobodou tešiť zo spoločnosti svätých anjelov a prejaviť vonkajšími dôkazmi horúcu lásku k svojmu Ženíchovi. Pri niektorých zo svojich cvičení sa kládla tvárou na zem, so slzami trápila svoje najdokonalejšie, malé, slabé telo za hriechy smrteľníkov, pokorne im vyprosovala zmilovanie a požehnanie Božie a snažila sa získať pre nich tieto dobrodenia konaním hrdinských cností. Nebeské dieťa prežívalo najprudšiu horkosť a bolesti pre zármutok svojho srdca nad hriechmi, ktoré poznala, napriek tomu však, aby bola pri všetkom Matkou milosrdenstva a Prostredníčkou milosti, už v tom útlom veku napínala svoje telesné sily, ukladala si skutky pokánia a umŕtvovania a nešetrila námahy, keď to čas a príležitosť dovoľovali, aby získala milosť pre seba a pre nás.</p>

  <p>404. Keď dosiahla veku dvoch rokov, začala prejavovať svoj zvláštny súcit a lásku k chudobným. Prosila od svätej Anny almužnu pre nich a dobrosrdečná matka ochotne vyhovovala Jej žiadostiam, ako kvôli chudobným tak i pre uspokojenie tej nežnej lásky svojej presvätej Dcéry a zároveň Ju, túto Paniu milosrdenstva a lásky povzbudzovala k láske a úcte k chudobným. Okrem toho, čo výslovne obdržala pre rozdanie chudobným, schovávala pre nich tiež časť svojej stravy, takže sa už od detstva mohlo o Nej povedať ešte pravdivejšie ako o Jóbovi: od detstva môjho rástlo so mnou zľutovanie (Jób 31,18). Mária dávala chudobným nie akoby im preukazovala dobrodenie, ale ako by im podľa spravodlivosti splácala dlh, hovoriac vo svojom srdci: tento môj brat a pán si zaslúži, čo potrebuje, a čo ja mám bez zásluhy. Pri udeľovaní almužny bozkávala chudobným ruky a kedykoľvek bola sama, pobozkala im nohy, alebo keď to nebolo možné - bozkávala zem, po ktorej prešli. Nikdy neudelila chudobným almužnu bez toho, aby im neudelila ešte väčšie dobrodenia pre ich duše modlitbou za ne, a tak ich prepúšťala posilnených telesne i duševne.</p>

  <p>405. Nie menej bola obdivuhodná pokora a poslušnosť tohoto presvätého dieťaťa v tom, že dovolila, aby Ju učili čítať a konať iné veci ako iné dietky v jej veku. Čítať a iné vedomosti ju učili rodičia a Ona sa podriaďovala i keď mala vliatu vedomosť o všetkých stvorených veciach. Anjeli boli plní úžasu nad neporovnateľnou múdrosťou tohoto dieťaťa, ktoré ochotne počúvalo učenie o všetkom. Jej svätá matka Anna, jako jej poznanie a láska dovoľovali, so zápalom pozorovala nebeskú Kňažnú a velebila v Nej Najvyššieho. Ale ako sa blížil čas obetovať Ju v chráme, s jej láskou vzrastala tiež obava pred blížiacim sa koncom troch rokov určených Všemohúcim a vedomie, že podmienky svojho sľubu musí presne dodržať. Preto dieťa Mária začalo pripravovať a prispôsobovať svoju matku a o šesť mesiacov skôr jej už prejavovalo svoju vrúcnu túžbu žiť v chráme. Vypočítavala jej dobrodenia, ktoré obdržali z Pánových rúk, ako veľmi sú povinní hľadať Jeho väčšie zaľúbenie a že v chráme bude viac ich dcérou, ako v ich dome, keď bude obetovaná Bohu.</p>

  <p>406. Svätá Anna vypočula rozvážne dôvody svojho dieťaťa Márie a napriek tomu, že bola odovzdaná do vôle Božej a priala si plniť svoj sľub ohľadne obetovania svojej milovanej dcéry, predsa prirodzená sila jej lásky k takému drahocennému a milovanému Pokladu, ku ktorému sa pripájalo úplné vedomie o jeho nesmiernej cene, vyvolávala v jej najvernejšom srdci smrteľný zápas pri samotnej myšlienke na Jej odchod, ktorý bol už blízko. Niet pochýb, že by bola zomrela následkom tejto hroznej a živej bolesti, keby ju ruka Všemohúceho nebola posilňovala, lebo dobre poznala milosť a dôstojnosť svojej nebeskej dcéry, ktoré úplne uchvátili jej srdce, a preto prítomnosť Márie jej bola drahšia než život. Plná bolesti povedala svojmu dieťaťu: „Moja milovaná dcéra, toľké roky som po tebe túžila a iba tak málo rokov mi bolo dopriate byť s Tebou; avšak nech sa splní vôľa Božia; nechcem byť neverná svojmu sľubu, že ťa pošlem do chrámu, ale ešte ostáva nejaký čas, kedy má byť splnený; maj strpenie, pokým nepríde ten deň splnenia tvojho priania.“</p>

  <p>407. Niekoľko dní pred dosiahnutím veku troch rokov mala presvätá Mária abstraktné videnie Božstva, pri ktorom sa jej oznámilo, že Bohom ustanovený čas jej odchodu do chrámu už prišiel a tam bude žiť oddaná a zasvätená Jeho službe. Jej najčistejšia duša sa naplnila novou radosťou a vďačnosťou nad touto vyhliadkou a pri rozhovore s Pánom vzdávala Mu vďaky, hovoriac; „ Najvyšší Bože Abrahámov, Izákov a Jakubov, moje najväčšie a večné Dobro, pretože ja Ťa nemôžem dosť chváliť, nech tak v mene tohoto nízkeho otroka učinia anjelskí duchovia; keď Ty, preveľký Pane, ktorý nikoho nepotrebuješ, vo svojom nekonečnom milosrdenstve zhliadneš na tohoto nepatrného zemského červíka. Odkiaľ je táto Tvoja veľká dobrota ku mne, aby si ma prijal do svojho domu a do svojej služby, keď ja nezasluhujem ani najopovrhnutejšie miesto na zemi za miesto svojho prebývania? Keď Ťa však k tomu prinútila Tvoja vlastná veľkosť, prosím Ťa, nadchni srdce mojich rodičov, aby vyplnili Tvoju svätú vôľu.“</p>

  <p>408. Súčasne i svätá Anna mala videnie, v ktorom jej Pán uložil, aby splnila svoj sľub a obetovala svoju dcéru pre chrám v ten deň, kedy dosiahne tretí rok svojho veku. Nepochybne tento rozkaz svätej Anne spôsobil väčší zármutok ako Abrahámovi, keď mu bolo nariadené, aby obetoval Izáka. Ale Pán ju potešil a posilnil prisľúbiac jej svoju milosť a pomoc v jej opustenosti za neprítomnosti milovanej dcéry. Svätá žena sa ukázala pripravená a ochotná vyplniť rozkaz Všemohúceho a plná oddanosti odpovedala touto modlitbou: „Pane Bože, Vládca celej mojej bytosti, Tvojej službe a do Tvojho chrámu som sľúbila svoju dcéru, ktorú si mi daroval vo svojom nevýslovnom milosrdenstve: Je Tvoja a Tebe Ju navraciam, ďakujem za ten čas, kedy som sa s Ňou tešila, za to, že si ma vyvolil pre jej počatie a byť nápomocnou pri Jej utvorení. Pamätaj však, Pane a Bože, že pri opatrovaní Tvojho neoceniteľného Pokladu som bola bohatá; tešila som sa z Jej spoločnosti v tomto slzavom údolí. Ona bola potešením v mojom zármutku, obľahčením v mojich prácach, zrkadlom pre usporiadanie môjho života, príkladom nadprirodzenej dokonalosti, ktorý posilňoval moju ochablosť a rozpaľoval moju lásku. Iba skrze tohoto tvora som očakávala milosrdenstvo a milosť a obávam sa, že keď ma Jej zbavíš, stratím všetku Tvoju milosť. Zahoj, Pane, ranu môjho srdca a nenakladaj so mnou tak, ako si zaslúžim, ale zhliadni na mňa ako láskavý Otec milosrdenstva, keď podľa Tvojho rozkazu privediem svoju dcéru do chrámu.“</p>

  <p>409. Tiež svätý Joachim v tom čase obdržal návštevu či videnie Pána a dostal ten istý rozkaz ako svätá Anna. Po spoločnej porade uznávajúc vôľu Pána rozhodli sa s pokornou poddanosťou ju splniť a určili deň, kedy malo byť dieťa odvedené do chrámu. Tiež zármutok tohoto starého muža bol veľký, hoci nie práve taký veľký ako svätej Anny, pretože on ešte nepoznal to veľké tajomstvo, že bude Matkou Božou.</p>

  <h2 id="toc_2">Poučenie, ktoré som obdržala od nebeskej Kráľovnej</h2>

  <p>410. Moja najdrahšia dcéra, pamätaj, že všetci žijúci ľudia sa narodili určení pre smrť, ale nevedia, koľko času je im súdené; vedia však iste to, že doba života je krátka, že večnosť je bez konca, že iba v tomto živote môžu zhromažďovať to, čo im prinesie večný život alebo večnú smrť. Boh ustanovil, že pri tomto nebezpečnom životnom putovaní nikto nebude s istotou vedieť, či je hodný lásky alebo nenávisti Božej (Kaz 9,1); ale ak užíva správne rozum, táto neistota ho bude nútiť, aby zo všetkých síl vyhľadával priateľstvo Božie. Boh vysvetľuje svoje príčiny, keď duša nadobudne užívanie rozumu; lebo od tej doby Boh osvecuje, povzbudzuje, vedie na cestu cnosti a odvracia od hriechu, lebo učí ho rozoznávať vodu od ohňa, schvaľovať dobro a zavrhovať zlo, voliť cnosť a potlačovať neprávosť. Okrem toho Boh volá a burcuje dušu svojimi svätými vnuknutiami a ustavičným povzbudzovaním, podáva pomoc v sviatostiach, náukach a prikázaniach, nabáda k dobrému prostredníctvom svojich anjelov, kazateľov, spovedníkov, kňazov a učiteľov, zvláštnymi utrpeniami a dobrodeniami, príkladom iných, nešťastiami, smrťou a inými udalosťami a okolnosťami Jeho Prozreteľnosti. On riadi všetky veci života tak, aby k Nemu priťahovali všetkých ľudí, lebo si praje, aby všetci boli spasení. Takým spôsobom predkladá tvorom na použitie veľké pole dobrotivej pomoci a prispenia, ktoré môžu a mali by použiť vo svoj prospech. Proti tomuto všetkému sa stavajú náklonnosti nízkej a zmyselnej prirodzenosti, otrávené jedom hriechu, smerujúce k zmyselným veciam, nízkymi chúťkami a nechuťou mätú rozum a zotročujú vôľu klamlivou slobodou a bezuzdnými žiadosťami. Zlý duch tiež svojím okúzľovaním, klamlivým a nerestným našepkávaním zatemňuje vnútorné svetlo a pod príjemným zovňajškom ukrýva smrtiaci jed. Najvyšší však neopúšťa hneď svoje tvory; obnovuje svoje milosrdenstvo a pomoc, volá ich znovu a znovu, keď odpovedia na Jeho prvé volanie, pridá ďalšie podľa uznania, rozmnožuje a násobí ich v takej miere, v akej duša spolupracuje. Odmenou za víťazstvo, ktoré duša dobyla nad sebou, je zoslabená sila náruživosti, duch je oslobodený, aby mohol vzlietnuť vyššie a vystúpiť až nad svoje vlastné náklonnosti a nad zlých duchov.</p>

  <p>412. Ale keď človek nedbá na to, aby sa povzniesol nad svoje nízke žiadosti a svoju nedbalosť, povoľuje nepriateľovi Boha i človeka. Čím viac sa vzďaľuje od Božej dobroty, tým viac sa stáva nehodným pre tajné volanie Najvyššieho a tým menej si váži Jeho pomoc, lebo diabol a vášne získali väčšiu vládu a silu nad jeho rozumom a spravili ho nespôsobilejším a neschopnejším pre milosť od Všemohúceho. Na tom, moja drahá, spočíva celá spása alebo zatratenie duší, to znamená, ako sa spočiatku prijíma alebo odmieta pomoc Pána. Prajem si, aby si nezabúdala na túto pravdu, aby si tak mohla odpovedať na tie mnohé volania, ktoré dostávaš od Najvyššieho. Buď silná a odporuj Jeho nepriateľom a buď dôsledná v presnom plnení prianí tvojho Pána, lebo tým sa Mu zavďačíš a zachováš rozkazy, ktoré ti oznámi božským svetlom. Ja som svojich rodičov veľmi milovala a tie nežné slová mojej matky mi zranili srdce; ale pretože som vedela, že je to vôľa Pána, aby som ich opustila, zabudla som na ich dom i na svoj ľud, aby som nasledovala Ženícha. Patričné vzdelanie a poučenie veľmi napomáha dietkam k tomu, aby sa stali ochotnejšie a navyknutejšie na cvičenia v cnostiach, pretože tak si navyknú ísť za istou a bezpečnou vedúcou hviezdou rozumu od prvého úsvitu.</p>

</body>

</html>