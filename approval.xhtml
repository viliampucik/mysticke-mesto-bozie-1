<?xml version='1.0' encoding='utf-8'?>
<html xmlns="http://www.w3.org/1999/xhtml">

<body>

  <h1>Schválenie</h1>

  <p>Prvý pápež, ktorý venoval úradnú pozornosť dielu "Ciudad de Dios", bol pápež Innocent XI., keď 3. júla 1686 ako odvetu na celý rad búrlivých útokov a nástrah, ktoré robili niektorí členovia Sorbony, o ktorých bolo známe, že sú jansenisti, vydal zvláštny list, ktorým sa povoľovalo vydávanie a čítanie "Ciudad de Dios". Podobné prehlásenie vydali niektorí pápeži aj v neskoršej dobe. Boli to Alexander VIII., Klement IX. a Benedikt XIII. Tieto prehlásenia boli neskoršie opäť pripomenuté dvoma dekrétmi vydanými kongregáciou posvätných obradov, schválenými pápežmi Benediktom XIV. a Klementom XIV. Tým bola potvrdená pravosť a vierohodnosť spisu "Ciudad de Dios", ako to oznámila a napísala ctihodná služobnica Božia Mária od Ježiša. Vynikajúci pápež Benedikt XIII., keď bol arcibiskupom v Benevente, používal tieto zjavenia ako predmet pre poradie kázní o blahoslavenej Panne Márii. Dňa 26. septembra 1713 biskup v Sento v Taliansku podal námietku proti publikácii "Mesta Božieho", ale bolo mu pripomenuté, aby od toho ustúpil, pretože to odporuje rozhodnutiu pápeža Innocenta XI., ktoré bolo vydané pre celú Cirkev.</p>

  <p>Proces blahorečenia Márie z Agredy bol veľmi posilnený španielskymi biskupmi a inými vynikajúcimi osobami v Cirkvi. Tak sa stalo krátko po jej smrti v r. 1666, keď bol tejto služobníčke Božej daný titul "ctihodná" a tým je otvorená cesta k jej blahorečeniu. Je nádej, že ak je to vôľa Božia, čoskoro sa nájde pracovník medzi jej mnohými ctiteľmi, ktorý sa podujme na túto úlohu, na základe úcty k jej svätému životu a znamenitému spisu a mnohým zázrakom pri jej hrobe.</p>

  <p>Redemptoristi vydali nový preklad v nemeckom jazyku v roku 1885, ktorý dostal schválenie a významné doporučenie od biskupa v Ratisbone s nasledujúcimi slovami:</p>

  <p>"S úprimnou radosťou dávame naše biskupské schválenie prekladu pôvodného španielskeho spisu "Ciudad de Dios", Márie od Ježiša a odporučujeme túto knihu, ktorá určite povznesie čitateľov a bude pre nich zdrojom duševného požehnania."</p>

  <p>V Ratisbone 29. septembra 1885</p>

  <p>❖ Ignác, biskup v Ratisbone</p>

  <p><b>Významné je odporučenie kniežaťa-arcibiskupa Solnohradského, legáta a prímasa nemeckého:</b></p>

  <p>"Podľa dekrétov vydaných pápežmi Innocentom XI. a Klementom XI., odporúča sa na čítanie všetkým veriacim kniha s názvom "Ciudad de Dios", napísaná ctihodnou služobníčkou Božou Máriou od Ježiša."</p>

  <p>"Túto knihu schválili mnohí biskupi dekrétmi za tým účelom vydanými, štyri vynikajúce univerzity: v Toulouze, v Salamanke, v Alcale a v Lovene a vynikajúci členovia rôznych rádov. Vzdelaný a zbožný kardinál D Aguire vyhlásil, že všetky svoje štúdiá za dobu 50 rokov svojho života považuje iba za malú časť náuk, ktoré sú obsiahnuté v tejto knihe, ktorá sa v celom svojom obsahu zrovnáva s Písmom svätým, s učením pápežov a cirkevných snemov. Ctihodný generálny predstavený u sv. Silpícia, abbé Emery dodal: "Jedine od toho času, keď som čítal zjavenie Márie z Agredy, poznám správne Ježiša a Jeho svätú Matku."</p>

  <p>"Preto neváhame s vydaním nášho biskupského schválenia pre "Ciudad de Dios" a odporučujeme túto knihu veriacim a najmä nášmu duchovenstvu."</p>

  <p>❖ František Albert, arcibiskup</p>

  <p>Arcibiskupská kancelária v Soľnohrade</p>

  <p>12. septembra 1885</p>

  <p><b>Iné odporučenie knihy "Ciudad de Dios" z novšej doby je od biskupa v Tarazone, ktoré je v predslove nového vydania z roku 1911-1912:</b></p>

  <p>"Ja, Dr. James Ozoidi v Udave, z milosti Božej a apoštolskej stolice biskup v Tarazone, apoštolský administrátor diecéze v Tudela.</p>

  <p>Poverili sme kňaza Eon Eduardo Royo, kaplána a spovedníka v konvente Nepoškvrneného Počatia v Agrede, aby opatrne a presne porovnal rukopis, pripravený do tlače nového vydania "City of God", ktorý pripravili na vydanie členovia vyššie menovaného konventu. Zistili sme osobne, že zmienený kňaz túto úlohu svedomite vykonal. Preto teraz dosvedčujeme, že nové vydanie "Ciudad De Dios", až na niekoľko výnimiek, čo sú iba pravopisné zmeny, sa úplne zhoduje s pôvodným rukopisom ctihodnej Matky Márie od Ježiša v Agrede."</p>

  <p>Tarazona 7. apríla 1911</p>

  <p>(pečať diecézy) ❖ James. biskup v Tarazone</p>

</body>

</html>